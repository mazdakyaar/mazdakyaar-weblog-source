---
title: "تجمع اعتراضی فرهنگیان شیراز سوم اسفند ۱۴۰۰"
date: 2022-03-07
description: "روز سوم اسفند حدود هزار نفر از فرهنگیان معترض جلوی اداره آموزش و پرورش استان فارس جمع شدند و حدود سه ساعت شعار دادند و سخنرانی کردند. این مقاله گوشه هایی از این تجمع را پوشش می دهد"
tags: [معلمان,فرهنگیان,آموزگاران,تجمع,اعتراض,شیراز]
hasGallery: true
gallery: [./images/1.jpg,./images/2.jpg,./images/3.jpg,./images/4.jpg,./images/5.jpg]
galleryThumbnails: [./images/thumbnail-1.jpg,./images/thumbnail-2.jpg,./images/thumbnail-3.jpg,./images/thumbnail-4.jpg,./images/thumbnail-5.jpg]
draft: false
---
تجمع اعتراضی فرهنگیان شیراز بر اساس برنامه قبلی در روز سه شنبه سوم اسفند ۱۴۰۰ جلوی سازمان آموزش و پرورش استان فارس، بدون درگیری و خشونت برگزار شد.

شعارهایی که در این تجمع بیان شد تقریبا همان شعارهای تجمع فرهنگیان در روز ۳۰ بهمن بود. تنها شعار جدیدی که معلمان سر دادن این بود:‌ «گرفتن حقمان، تنها کف خیابان.» معلمان این شعار را وقتی گفتند که مسئولان سازمان آموزش پرورش فارس پیشنهاد کردند معلمان خیابان را خالی کنند و تجمع خود را در محوطهٔ این سازمان برگزار کنند. اما معلمان که اعتمادی به مسئولان آموزش و پرورش نداشتند، با خودداری از ترک خیابان و خواندن این شعار نشان دادند به اصالت مبارزات خیابانی باور دارند.

## سخنرانی هایی که در این تجمع ایراد شد

### ۱. گلایه از فرهنگیان بی تفاوتی که در تجمع شرکت نمی کنند

<iframe src="https://commons.wikimedia.org/wiki/File:%D8%B3%D8%AE%D9%86%D8%B1%D8%A7%D9%86%DB%8C_%D9%81%D8%B9%D8%A7%D9%84_%D8%B4%D9%88%D8%B1%D8%A7%DB%8C_%D8%B5%D9%86%D9%81%DB%8C_%D9%81%D8%B1%D9%87%D9%86%DA%AF%DB%8C%D8%A7%D9%86_%D8%B4%DB%8C%D8%B1%D8%A7%D8%B2_%DB%B3_%D8%A7%D8%B3%D9%81%D9%86%D8%AF_%DB%B1%DB%B4%DB%B0%DB%B0-%DA%AF%D9%84%D8%A7%DB%8C%D9%87_%D8%A7%D8%B2_%D9%81%D8%B1%D9%87%D9%86%DA%AF%DB%8C%D8%A7%D9%86_%D8%A8%DB%8C_%D8%AA%D9%81%D8%A7%D9%88%D8%AA.ogg?embedplayer=yes" width="180em" height="24em" frameborder="0" ></iframe>

خانم سخنران در این سخنرانی از بی تفاوتی فرهنگیانی که در تجمع شرکت نمی‌کنند گلایه کرد. او گفت این فرهنگیان در خانه نشسته اند و با شنیدن اخبار اجرای رتبه بندی، که آن هم کاملا بر اساس خواسته فرهنگیان تصویب و اجرا نشده و بیشتر سرهم بندی است، از حالا حساب و کتاب می کنند و به فکر این هستند که چقدر قرار است گیرشان بیاید. در حالی که همکارانشان در خیابان خود را به آب و آتش می زنند تا این طرح تصویب شود.

### ۲. انتقاد از دولتمردان و مسئولانی که درد بازنشستگان را نمی فهمند

<iframe src="https://commons.wikimedia.org/wiki/File:%D8%B3%D8%AE%D9%86%D8%B1%D8%A7%D9%86%DB%8C_%D9%81%D8%B9%D8%A7%D9%84_%D8%B4%D9%88%D8%B1%D8%A7%DB%8C_%D8%B5%D9%86%D9%81%DB%8C_%D9%81%D8%B1%D9%87%D9%86%DA%AF%DB%8C%D8%A7%D9%86_%D8%B4%DB%8C%D8%B1%D8%A7%D8%B2_%DB%B3_%D8%A7%D8%B3%D9%81%D9%86%D8%AF_%DB%B1%DB%B4%DB%B0%DB%B0-%D8%A7%D9%86%D8%AA%D9%82%D8%A7%D8%AF_%D8%A8%D9%87_%D9%86%D9%85%D8%A7%DB%8C%D9%86%D8%AF%D9%87_%D8%AA%D9%87%D8%B1%D8%A7%D9%86.ogg?embedplayer=yes" width="180em" height="24em" frameborder="0" ></iframe>

این سخنران محترم به مسئولان کشوری انتقاد کرد که هرگز بازنشستگی را مانند بازنشستگان فرهنگی تجربه نمی کنند، زیرا «در سالهای خدمت خود آنقدر اندوخته اند که برای هفت پشتشان کافی است.» این سخنران همچنین به انتقاد از نمایندهٔ تهران پرداخت که جلوی دوربین خبرنگاری گفته بود آنها (یعنی نمایندگان) برای هر جلسه پانزده میلیون تومان می گیرند، و این مبالغ برای مقامات هیچ معنایی ندارد، و چک شش و نیم میلیاردی را نشان داده بود.

سپس این سخنران به بیام مشکلات فرهنگیان بازنشسته پرداخت. او گفت بازنشستگان توان پرداخت هزینه های زندگی مانند بهداشت و درمان و مسکن را ندارند و شرمندهٔ زن و فرزندان خود شده اند. او گفت بازنشستگان در خلوت زاری می‌کنند تا فرزندانشان اشکشان را نبینند.

### ۳. انتقاد از دولتمردان مزور و ریاکار، و انتقاد از فرهنگیانی که در تجمعات شرکت نمی کنند

<iframe src="https://commons.wikimedia.org/wiki/File:%D8%B3%D8%AE%D9%86%D8%B1%D8%A7%D9%86%DB%8C_%D9%81%D8%B9%D8%A7%D9%84_%D8%B4%D9%88%D8%B1%D8%A7%DB%8C_%D8%B5%D9%86%D9%81%DB%8C_%D9%81%D8%B1%D9%87%D9%86%DA%AF%DB%8C%D8%A7%D9%86_%D8%B4%DB%8C%D8%B1%D8%A7%D8%B2_%DB%B3_%D8%A7%D8%B3%D9%81%D9%86%D8%AF_%DB%B1%DB%B4%DB%B0%DB%B0-%D8%A7%D9%86%D8%AA%D9%82%D8%A7%D8%AF_%D8%A8%D9%87_%D8%AA%D8%B2%D9%88%DB%8C%D8%B1_%D9%88_%D8%B1%DB%8C%D8%A7%DA%A9%D8%A7%D8%B1%DB%8C_%D9%85%D9%82%D8%A7%D9%85%D8%A7%D8%AA_%D9%88_%D8%AD%D8%B6%D9%88%D8%B1_%D9%86%DB%8C%D8%A7%D9%81%D8%AA%D9%86_%D8%A8%D8%B1%D8%AE%DB%8C_%D8%A7%D8%B2_%D9%81%D8%B1%D9%87%D9%86%DA%AF%DB%8C%D8%A7%D9%86_%D8%AF%D8%B1_%D8%AA%D8%AC%D9%85%D8%B9.ogg?embedplayer=yes" width="180em" height="24em" frameborder="0" ></iframe>

این فعال فرهنگی در ابتدای سخنرانی خود گفت:

> این جمله را به دولت می گویم که عدالت را اجرا نمی‌کند. دارندگان نفاق کسانی هستند که قوانین الهی را قبول دارند و رعایت نمی کنند. در میان مردم به صورت ریاکارانه به تقوا و عمل نیک تظاهر می‌کنند، تا مورد اعتماد، تکریم و تعظیم قرار بگیرند. خداوند منافق را به وسیلهٔ نفاقش شاد می گرداند.»

این خانم سخنران در بخش دیگری از سخنرانی اش گفت:

> همکارانی که در جمع خانوادهٔ فرهنگی خود به بهانه های مختلف از جمله «کلاس دارم»، «بچه هایم عقب هستند»، «کار دارم»، «دکتر می خواهم بروم»، شرکت نمی کنند، آیا تو فکر می کنی این خواهران و برادران من بیکار هستند؟ یا نوچه هایی در خانه دارند که کارهایشان را به نوچه هایشان داده‌اند که برایشان انجام دهند؟ من به شخصه همهٔ کارهایم را زمین می گذارم و در جمع خواهران و برادران فرهنگی ام {که} خانوادهٔ من هستند، در کنار آنها می آیم و در کنار آنها حضور به هم می رسانم.

### ۴. گفتنی ها را گفته ایم، فقط یک دقیقه سکوت کنیم

<iframe src="https://commons.wikimedia.org/wiki/File:%D8%B3%D8%AE%D9%86%D8%B1%D8%A7%D9%86%DB%8C_%D9%81%D8%B9%D8%A7%D9%84_%D8%B4%D9%88%D8%B1%D8%A7%DB%8C_%D8%B5%D9%86%D9%81%DB%8C_%D9%81%D8%B1%D9%87%D9%86%DA%AF%DB%8C%D8%A7%D9%86_%D8%B4%DB%8C%D8%B1%D8%A7%D8%B2_%DB%B3_%D8%A7%D8%B3%D9%81%D9%86%D8%AF_%DB%B1%DB%B4%DB%B0%DB%B0_-_%D8%A7%D8%B9%D9%84%D8%A7%D9%85_%D8%A8%DB%8C%D8%A7%D9%86_%D8%B4%D8%AF%D9%86_%D9%87%D9%85%D9%87_%D8%AD%D8%B1%D9%81%D9%87%D8%A7_%D9%88_%D8%AF%D8%B9%D9%88%D8%AA_%D8%A8%D9%87_%DB%8C%DA%A9_%D8%AF%D9%82%DB%8C%D9%82%D9%87_%D8%B3%DA%A9%D9%88%D8%AA.ogg?embedplayer=yes" width="180em" height="24em" frameborder="0" ></iframe>

این آقای سخنران پیش از سخنرانی اش تعدادی برگه سفید بین افراد حاظر پخش کرد و از آنها خواست هنگام سخنرانی، آن برگه ها را به سایرین نشان دهند. در زمان سخنرانی با نشان دادن یک برگه کاغذ کاملا سفید اعلام کرد «ما فرهنگیان همهٔ گفتنی‌ها را گفته ایم. فقط یک دقیقه سکوت کنیم.» 

### ۵. یک رباعی و انتقاد از بی توجهی صدا و سیما

<iframe src="https://commons.wikimedia.org/wiki/File:%D8%B3%D8%AE%D9%86%D8%B1%D8%A7%D9%86%DB%8C_%D9%81%D8%B9%D8%A7%D9%84_%D8%B4%D9%88%D8%B1%D8%A7%DB%8C_%D8%B5%D9%86%D9%81%DB%8C_%D9%81%D8%B1%D9%87%D9%86%DA%AF%DB%8C%D8%A7%D9%86_%D8%B4%DB%8C%D8%B1%D8%A7%D8%B2_%DB%B3_%D8%A7%D8%B3%D9%81%D9%86%D8%AF_%DB%B1%DB%B4%DB%B0%DB%B0_-_%D8%AE%D9%88%D8%A7%D9%86%D8%AF%D9%86_%DB%8C%DA%A9_%D8%B1%D8%A8%D8%A7%D8%B9%DB%8C_%D9%88_%DA%AF%D9%84%D8%A7%DB%8C%D9%87_%D8%A7%D8%B2_%D8%B5%D8%AF%D8%A7%D9%88%D8%B3%DB%8C%D9%85%D8%A7.ogg?embedplayer=yes" width="180em" height="24em" frameborder="0" ></iframe>

این فرهنگی فرهیخته ابتدا این رباعی را خواند:

> در مدرسه ای که روح عادل دارد  
> آزادگی اش نمرهٔ کامل دارد  
> دانشکدهٔ حق طلبی روز ورود  
> خوابت نبرد، شرط معدل دارد

سپس از نیامدن صدا و سیما و پوشش ندادن این رویداد انتقاد کرد و شعار داد:

> صدا و سیما کجاست؟ - صدای ما بی صدا است

### ۶. سخنرانی کانون شورای صنفی فرهنگیان یاسوج - من خسته نخواهم شد

<iframe src="https://commons.wikimedia.org/wiki/File:%D8%B3%D8%AE%D9%86%D8%B1%D8%A7%D9%86%DB%8C_%D9%81%D8%B9%D8%A7%D9%84_%D8%B4%D9%88%D8%B1%D8%A7%DB%8C_%D8%B5%D9%86%D9%81%DB%8C_%D9%81%D8%B1%D9%87%D9%86%DA%AF%DB%8C%D8%A7%D9%86_%DB%8C%D8%A7%D8%B3%D9%88%D8%AC_%D8%AF%D8%B1_%D8%B4%DB%8C%D8%B1%D8%A7%D8%B2_%DB%B3_%D8%A7%D8%B3%D9%81%D9%86%D8%AF_%DB%B1%DB%B4%DB%B0%DB%B0_-_%D8%AE%D9%88%D8%A7%D9%86%D8%AF%D9%86_%D8%B4%D8%B9%D8%B1_%D9%85%D9%86_%D8%AE%D8%B3%D8%AA%D9%87_%D9%86%D8%AE%D9%88%D8%A7%D9%87%D9%85_%D8%B4%D8%AF.ogg?embedplayer=yes" width="180em" height="24em" frameborder="0" ></iframe>

مسئول کانون صنفی فرهنگیان یاسوج که به شیراز آمده بود در ابتدای سخنرانی خود گفت «من اینجا آمدم که بگویم مطالبه گری مرز ندارد. آمدم خدمت همکارانم که بگویم ما فرهنگیان مطالبه گر، قانونمند، حق طلب هیچگاه خسته نمی شویم و خسته نخواهیم شد، و شما را از پای خواهیم در آورد.»

سپس شعر زیر را خواند:

> من خسته نخواهم شد  
فرهنگی آگاهم  
بی باکم و حق خواهم  
من خستهٔ تبعیضم  
آغازگر راهم  
من خسته نخواهم شد  
پژمرده نخواهم شد  
چون عاشق ایرانم  
سرخورده نخواهم شد  
دلدادهٔ ایرانم  
از مهد دلیرانم  
ثابت قدم و محکم  
می مانم و میخوانم  
لبریز غم و دردم  
من خسته نمی گردم  
تا راه امیدواری  
روی وطن آوردم  
من تازه تر از دیروز  
شادابتر از پیشم  
می مانم و میگویم  
تاجی به سر خویشم  
فرهنگی بیدارم  
من خواسته ها دارم  
ایمان و یقین داریم  
حق با من و همکارم  
من خسته نخواهم شد  
افسرده نخواهم شد  
من پادشه مهرم  
دلمرده نخواهم شد  

وی در ادامه گفت: «همکاران عزیز توجه بفرمایید. راهی که ما در پیش گرفتیم راه کوتاهی نیست. راهی است که انتهای آن حقیقتی روشن، و راهی روشن برای نسل آیندهٔ ما است. من نگرانی ام از آنهایی نیست که در خانه مانده اند. اینهایی هستند که اینجا می آیند با مشتهای گره کردهٔ خود، مشتهایشان را بالا نمی آورند، نمی گویند **معلم به پا خیز، برای رفع تبعیض!**، **معلم داد بزن! حقت رو فریاد بزن!**» و به این ترتیب حاضران را واداشت با تمام قدرت این شعارها را فریاد بزنند.

### ۷. سخنرانی فرهنگی پیشکسوت در اعتراض به وضعیت معیشتی فرهنگیان

<iframe src="https://commons.wikimedia.org/wiki/File:%D8%B3%D8%AE%D9%86%D8%B1%D8%A7%D9%86%DB%8C_%D9%81%D8%B9%D8%A7%D9%84_%D8%B5%D9%86%D9%81%DB%8C_%D9%81%D8%B1%D9%87%D9%86%DA%AF%DB%8C%D8%A7%D9%86_%D8%B4%DB%8C%D8%B1%D8%A7%D8%B2_%D8%B3%D9%88%D9%85_%D8%A7%D8%B3%D9%81%D9%86%D8%AF_%DB%B1%DB%B4%DB%B0%DB%B0_-_%D8%A7%D9%86%D8%AA%D9%82%D8%A7%D8%AF_%D8%A7%D8%B2_%D9%88%D8%B6%D8%B9%DB%8C%D8%AA_%D9%85%D8%B9%DB%8C%D8%B4%D8%AA%DB%8C.ogg?embedplayer=yes" width="180em" height="24em" frameborder="0" ></iframe>

این فرهنگی پیشکسوت محترم ابتدا به سخن بهمن بیگی اشاره می کند که گفته بود «ما به جای تفنگ و فشنگ، در دستان فرزندان عشایر خودکار و کتاب قرار دادیم.» سپس از بی توجهی ابراهیم رییسی، قالیباف، دولت و مجلس انقلابی نسبت به وضعیت معیشتی فرهنگیان انتقاد می‌کند.

### ۸. سخنرانی مهدی فتحی معلم تاریخ محکوم به حبس

<iframe src="https://commons.wikimedia.org/wiki/File:%D8%B3%D8%AE%D9%86%D8%B1%D8%A7%D9%86%DB%8C_%D9%85%D9%87%D8%AF%DB%8C_%D9%81%D8%AA%D8%AD%DB%8C_%D9%85%D8%B9%D9%84%D9%85_%D9%85%D8%AD%DA%A9%D9%88%D9%85_%D8%A8%D9%87_%D8%AD%D8%A8%D8%B3_%D8%AF%D8%B1_%D8%B4%DB%8C%D8%B1%D8%A7%D8%B2_%D8%B3%D9%88%D9%85_%D8%A7%D8%B3%D9%81%D9%86%D8%AF_%DB%B1%DB%B4%DB%B0%DB%B0.ogg?embedplayer=yes" width="180em" height="24em" frameborder="0" ></iframe>

جناب مهدی فتحی، معلم تاریخی که به حبس محکوم شده و با قرار وثیقه آزاد شده است، در این تجمع نیز شرکت داشت و سخنرانی کرد:

> خواهش می کنم همکاران محترم سکوت را رعایت بفرمایید. هرچند صدای این تجمع بسیار بلندتر از آن چیزی است که ما فکر می کنیم. تا وقتمان گرفته نشود و بتوانم حق مطلب را ادا کنم.
>
> باز همه معلم هستیم، درس دادیم. دستبوس همهٔ معلمها به ویژه معلمهای ابتدایی خودم هستم. باز می گوییم ت مثل تجمع، مثل تحصن، مثل تبعیض، ت مثل متاسفانه تفاوت. و ت مثل رتبه بندی تقلبی.
>
> همکاری قضایی به من گفت که در فضای مجازی فلان اتفاق دارد می افتد. گفتم آنقدر که از فضای مجازی می ترسید اگر از خدا می ترسیدید این مشکلات پیش نمی آمد. گفتم این دستبند و پابند برای معلم نیست. برای دزد است. برای آن اختلاسهایی است که ماله می کشید.
>
> من آمدم از پاسارگاد تشکر کنم از انجمن صنفی، تمام همکارانی که صدای ما شدند، انجمن صنفی معلمان فارس که در این زمستان سیاه و پاییز تیره و تاری که حقوق من قطع شده بود همراهم بودند. دست آقای سید مهدی حسینی و سایر معلمان صنفی معلمان فارس را می بوسم.
>
> به عنوان یک دبیر تاریخ این مطلب را بگویم که آقایان دبیران تاریخ، تاریخ واقعی را به دانش آموزان یاد بدهید.
>
> متاسفانه، متاسفانه بعضیها فکر می کنند ما فقط برای حقوق جمع می شویم. امروز من با یک رانندهٔ تاکسی از دروازه قرآن تا اینجا آمدم. می گفت مگر حقوق شما چقدر است؟ مگر حقوق شما معلمها کم است؟ گفتم ما برای فقر، فقر داریم ها، فقر شرافتمندانه داریم. معلم دزدی نمی کند. چطور است که ثروت برای شما آقا خوب است، برای من خوب نیست؟ معلمهای ایران اتفاقا خیلی خوب بلدند ثروتشان را خرج کنند. ثروتشان را خرج مغز دانش آموزان می کنند، خرج فکر این مردم می کنند. ایام محرمی که طرف می گفت من صد میلیون نذر کرده ام، گفتم درست است که به هرحال مشکلات معیشتی هست، ای کاش پنجاه تومانش را هم خرج مغز مردم می ‌کردند، خرج اندیشهٔ مردم می کردند.
>
> مطلبی که در بارهٔ کتابهای درسی می خواهم بگویم، متاسفانه کتابهای تاریخی که ما داریم تدریس می کنیم داستان تاریخ است. مادربزرگ من بسیار بهتر از این کتابهای تاریخ داستان بلد است. و عزت و شرف داشته باشید تاریخ واقعی را به دانش آموزان یاد بدهید.
>
> زنده بر آنیم که آرام نگیریم موجیم که آسودگی ما عدم ما است
>
> بدبخت ملتی که تاریخ خود نداند. شوربخت تر ملتی که به تاریخ خود علاقه مند نباشد، و بدبخت تر و شوربخت تر ملتی که تاریخ خود را مسخره نماید.
>
> از تمام شما تشکر می کنم. به امید روزی که معلم حق خودش را کف خیابان مطالبه گری نکند.

### ۹. سخنرانی مادر دانش آموز

<iframe src="https://commons.wikimedia.org/wiki/File:%D8%B3%D8%AE%D9%86%D8%B1%D8%A7%D9%86%DB%8C_%D9%85%D8%A7%D8%AF%D8%B1_%D8%AF%D8%A7%D9%86%D8%B4_%D8%A2%D9%85%D9%88%D8%B2_%D8%AF%D8%B1_%D8%A7%D9%86%D8%AA%D9%82%D8%A7%D8%AF_%D8%A7%D8%B2_%D8%AF%D8%B1%D8%AE%D9%88%D8%A7%D8%B3%D8%AA_%D8%BA%DB%8C%D8%B1%D9%82%D8%A7%D9%86%D9%88%D9%86%DB%8C_%D9%85%D8%AF%DB%8C%D8%B1_%D9%85%D8%AF%D8%B1%D8%B3%D9%87_%D9%81%D8%B1%D8%B2%D9%86%D8%AF%D8%B4_%D8%A8%D8%B1%D8%A7%DB%8C_%D9%BE%D8%B1%D8%AF%D8%A7%D8%AE%D8%AA_%D8%B4%D9%87%D8%B1%DB%8C%D9%87_-_%D8%B4%DB%8C%D8%B1%D8%A7%D8%B2_%D8%B3%D9%88%D9%85_%D8%A8%D9%87%D9%85%D9%86_%DB%B1%DB%B4%DB%B0%DB%B0.ogg?embedplayer=yes" width="180em" height="24em" frameborder="0" ></iframe>

> عرض ادب و خدا قوت دارم خدمت همگی. من به عنوان ولی دانش آموز اینجا حاضر شدم. آمدم اول به مدیر مدرسه دخترم بگویم شرم بر شما که می گویید من فرهنگی زاده هستم، اما دستت را کرده ای در جیب من تا مدرسه ات را مدیریت کنی، و دختر من را از کلاس و مدرسه انداخته ای بیرون. کد کاربری دخترم غیر فعال شده به خاطر اینکه من وظیفه ای که گردنم نیست و کاری که نباید را انجام نداده ام. من شهریه پرداخت نکرده ام.
>
> و یک شرم هم میخواهم بگویم، هزاران شرم و هزاران ننگ بر همهٔ مسئولینی که در تک تک این اتاقها نشسته اند و همهٔ هم و غمشان بر این است که ما را از کف خیابان جمع کنند. وظیفهٔ تعریف شده شان این است که مدافع حقوق معلم و دانش آموز باشند، اما آنجا نشسته اند و دارند ما را از کف خیابان جم می کنند تا حق مسلم خودمان و بچه هایمان نگیریم.
>
> یک خاطره هم می خواهم از مدیر مدرسهٔ دخترم بگویم که وقتی به فرمایش بالادستی هایش من را برد مدرسه تا با راهنمایی و هدایت از من شهریه بگیرد، وقتی می خواستم وارد دفتر اختصاصی ایشان و مبلمان راحتی بشوم دفتر ایشان یک سالن بزرگ بود. یعنی شهریه را می گیرند برای خودشان دفتر میسازند و معلمان در یک اتاق تنگ و تاریک روی صندلی اداری می نشینند. توی آن دفتر همهٔ مدیرها، به همهٔ مدیرها جسارت نمی کنم، عموم مدیرها این مدلی هستند، وگرنه الان اینجا کنار ما ایستاده بودند. عمومشان این مدلی هستند. مدیر محترم آن مدرسه که ادعا می کرد فرهنگی زاده است گرم و صمیمی و با احترام از من استقبال کردند تا پشت گوشهای مرا مخملی کنند و از من شهریه بگیرند، وقتی که بهشان گفتم توی تامین هزینه ها باشما همراهی می کنم، به شرط آنکه در مطالبه گری همراه ما باشید با معلمهایتان، با بی احترامی، با کم محلی، با خودشان را مشغول گل و گلدان کردن، به من درواقع گفتند، از خودم عذرخواهی می کنم، به خودشان گفتند، برو گمشو از اتاقم بیرون. امیدوارم که همهٔ مان به حقوق واقعی و اصلی خودمان برسیم و خداقوت می گویم به همهٔ شما.

### ۱۰. بیانیهٔ پایانی تجمع

<iframe src="https://commons.wikimedia.org/wiki/File:%D8%A8%DB%8C%D8%A7%D9%86%DB%8C%D9%87_%D9%BE%D8%A7%DB%8C%D8%A7%D9%86%DB%8C_%D8%AA%D8%AC%D9%85%D8%B9_%D9%81%D8%B1%D9%87%D9%86%DA%AF%DB%8C%D8%A7%D9%86_%D8%B4%DB%8C%D8%B1%D8%A7%D8%B2_%D8%B3%D9%88%D9%85_%D8%A7%D8%B3%D9%81%D9%86%D8%AF_%DB%B1%DB%B4%DB%B0%DB%B0.ogg?embedplayer=yes" width="180em" height="24em" frameborder="0" ></iframe>

> در آغاز یک خواهشی داریم از مسئولینی که ... جناب آقای مسعود کارگر حتما باید حکمشان لغو بشود. حکم آقای مسعود کارگر باید لغو بشود، و هیچ معلمی حق ندارد در پشت میله های زندان باشد. جایگاه معلم کلاس درس است.
>
> در آغاز جا دارد از روز دوم اسفند پاسداشت زبان مادری یاد کنیم. احترام به زبان مادری، احترام به تنوع فرهنگ‌ها و کثرت‌گرایی فرهنگی است و بستری است برای برابری همه انسان‌ها فارغ از رنگ و زبان و نژاد خاص.
>
> معلمان ارجمند و مردم فرهیخته ایران:
>
> همان طور که خود آگاه هستید، اساس پیشرفت جوامع انسانی و ریشه انتقال تمدن، فرهنگ، هنر و همه تجارب بشری به نسل‌های آینده، آموزش و پرورش و دانشگاه است.
>
> زمینه اصلی رشد و تعالی آموزش و پرورش و دانشگاه را سرمایه اقتصادی فراهم می‌کند، بدون تأمین بودجه کافی، این دو نهاد هرگز نخواهند توانست به اهداف متعالی خود دست یابند.
>
> با افسوس فراوان مسئولین کشور هرگز این را باور ندارند، خواسته یا ناخواسته نمی‌خواهند آموزش پرورش و دانشگاه راهی به سوی رسیدن به اهداف والای خود پیدا کنند.
>
> ازاین رو شورای هماهنگی تشکل‌های صنفی فرهنگیان ایران، یکبار دیگر با ذکر نکاتی به حاکمان یادآوری می‌کند که مسیر رفته آنها جز تباهی دستاوردی نداشته و برای آینده ایران باید به توصیه‌های آموزگارانه معلمان گردن بگذارند.
>
> 1. تعلیم و تربیت جوانان و نوجوانان کشور در خطر است. این نهاد سراسری بایستی محور توسعه کشور باشد، و نیاز به بودجه‌ای دست‌ کم چند برابر مبلغی دارد که در بودجه سال گذشته مصوب شده است.
>
> 2. بیش از ۱۴ سال است حاکمیت قانون مدیریت خدمات کشوری را اجرا نمی‌کند، قانون رتبه‌بندی معلمین، قانون همسان‌سازی بازنشستگان به بازی گرفته شده است. معلمان روشنگر را زندانی، تبعید، اخراج، بازداشت، سرکوب و تهدید می‌کند. دایره سرکوب هر روز گسترده‌تر می‌شود. معلمان نهضت سواد‌آموزی با ماهانه ۵۰۰ تا ۷۰۰ هزار تومان خدمت می‌کنند، معلمان خرید خدمات آموزشی، مربیان پیش دبستانی، همکاران خدماتی استثمار می‌شوند، پاداش پایان خدمت ۱۴۰۰ پرداخت نمی‌شود.
>
> 3. حاکمیت به‌جای شنیدن صدای فرهنگیان، که صدای برابری‌خواهی و حق‌طلبی است، تنها راه‌حل را در سرکوب فرهنگیان می‌داند. اسماعیل عبدی یکی از شناخته‌ترین معلمان مبارز ایران بیش از هفت سال است که در زندان به‌سر می‌برد و اکنون در حال گذراندن حکم ده سال زندان دوم است. حکمی ‌که جامعه معلمان به‌هیچوجه زیر بار آن نرفته‌اند و انتظار دارند، در دیوان عالی ملغی گردد. از سوی دیگر روح‌الله مردانی در دلفان پس از اتمام تجمع ۳۰ بهمن به بدترین شکل مورد ضرب و شتم قرار گرفته و راهی زندان شده است. از سوی دیگر ‌هاشم خواستار از بنیانگذاران و پیشکسوتان کنشگری صنفی علی‌رغم کهولت سن سال‌هاست که همراه دیگر معلم همشهریش محمد حسین سپهری در زندان بدون مرخصی به‌سر می‌برد. ما همچنین خواهان آزادی دیگر معلمان زندانی آقایان: محمد تقی فلاحی، شعبان محمدی، لطیف روزیخواه، محمد رضا رمضان‌زاده، حسین رمضان‌پور، یعقوب یزدانی، و خانم‌ها نصرت بهشتی، زینب همرنگ، معصومه عسکری و عالیه اقدام‌دوست هستیم. جامعه معلمان و کنشگران صنفی ضمن محکوم کردن این اقدامات غیرقانونی و معلم‌ستیزانه اعلام می‌دارد فشارهایی از این دست و پرونده‌سازی و محاکمه کنشگران صنفی بی‌تردید معلمان را به پیمودن راه کنونی تا رسیدن به ابعاد مختلف عدالت و آزادی، مصرتر خواهد کرد.
>
> 4. آموزش بدون کیفیت، بدون بازدهی و ناکارآمد است. مدارس به بنگاه تجاری و درآمدزا برای حاکمیت تبدیل شده‌اند، تا آنجایی که بیشتر فرهنگیان براین باورند که کودکان و نوجوانان این سرزمین با این شرایط بودجه و امکانات آموزشی، فقط عمر خود را به بطالت می‌گذرانند. این وضعیت باید به وضعیت مطلوب و استاندارد و در راستای اصل ۳۰ قانون اساسی تغییر یابد.
>
> 5. شورای هماهنگی بار دیگر برای بیداری مسئولین و آگاهی مردم شریف ایران روز سه شنبه ۳ اسفند را تجمع سراسری اعلام نموده است. ضمن سپاس از همه معلمان کشور که برای یازدهمین بار از آغاز سال تحصیلی به دعوت شورای هماهنگی لبیک گفته‌اند، اعلام می‌کنیم که صدای حق‌خواهی معلمان نه تنها با هیچ حربه‌ای خاموش نمی‌شود، بلکه پژواک صدای معلمان آموزه‌ای برای فریاد دردمندانی است که تنها راه رهایی از وضعیت اسف‌بار کنونی را مطالبه‌گری مستمر و خستگی‌ناپذیر می‌پندارند. شورای هماهنگی تشکل‌های صنفی فرهنگیان ایران همچنان بر عهد و پیمان خود با معلمان سرزمینش وفادار است و تا تحقق خواسته‌هایش تمام توان خود را به‌کار می‌بندد. ایمان واثق داریم که آینده ایران در گرو جنبش کنونی معلمان ایران رقم می‌خورد.
>
> شورای هماهنگی تشکل‌های صنفی فرهنگیان ایران

