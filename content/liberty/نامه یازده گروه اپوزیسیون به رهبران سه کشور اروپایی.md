---
title: "نامه یازده گروه اپوزیسیون به رهبران سه کشور اروپایی"
date: 2022-03-12T21:56:22+03:30
description: "یازده گروه اپوزیسیون خارج از کشور در تاریخ دوم اسفند ۱۴۰۰ خورشیدی نامهٔ سرگشاده ای را به رهبران سه کشور اروپایی حاضر در مذاکرات وین یعنی فرانسه، بریتانیا و آلمان ارسال کردند. این گروهها در این نامه رفتار رژیم جمهوری اسلامی را طی عمر ۴۳ ساله اش توصیف کردند و از دول این کشورهای اروپایی خواستند به جای مذاکره با جمهوری اسلامی و دادن امکان بقا به این رژیم، از ملت ایران برای مبارزه با این رژیم حمایت کنند، وارد گفتگو با اپوزیسیون دموکراتیک و ملی ایران شوند و یک ‍`رژیم جامع، موثر و هوشمند تحریم‌ها` بر علیه جمهوری اسلامی وضع کنند تا هزینه سرکوب ملت ایران را برای جمهوری اسلامی افزایش دهند."
tags: [نامه,اپوزیسیون,فرانسه,بریتانیا,آلمان,مذاکرات وین]
draft: false
---
## توضیح
یازده گروه اپوزیسیون خارج از کشور در تاریخ دوم اسفند ۱۴۰۰ خورشیدی نامهٔ سرگشاده ای را به رهبران سه کشور اروپایی حاضر در مذاکرات وین یعنی فرانسه، بریتانیا و آلمان ارسال کردند. این گروهها در این نامه رفتار رژیم جمهوری اسلامی را طی عمر ۴۳ ساله اش توصیف کردند و از دول این کشورهای اروپایی خواستند به جای مذاکره با جمهوری اسلامی و دادن امکان بقا به این رژیم، از ملت ایران برای مبارزه با این رژیم حمایت کنند، وارد گفتگو با اپوزیسیون دموکراتیک و ملی ایران شوند و یک «رژیم جامع، موثر و هوشمند تحریم‌ها» بر علیه جمهوری اسلامی وضع کنند تا هزینه سرکوب ملت ایران را برای جمهوری اسلامی افزایش دهند.

بر اساس آموزشها و تحلیلهای دکتر کوروش عرفانی، و تجربیات و مطالعات تاریخی و اجتماعی خود، تقریبا مطمئنیم که این نامه راه به جایی نخواهد برد و دولتهای اروپایی ترجیح می دهند با جمهوری اسلامی مذاکره کنند، این حکومت را به یکسری محدودیت در زمینه تحقیقات هسته ای، محدود ساختن جنگ افزار موشکی و پهبادی، تعهد به عدم دخالت در مسائل داخلی کشورهای خاورمیانه و عدم حمایت از گروه های شبه نظامی وادار کنند و وقتی خیالشان راحت شد که جمهوری اسلامی برای سرزمین، مردم و منافع این کشورهای اروپایی خطری ندارد ما ایرانیان و تمام درد و رنج ما را فراموش کنند. به ویژه این که:

* جمهوری اسلامی بهتر از هر حکومت مردمی و دمکراتیک می تواند نفت خام ایران را با قیمت نازل به بازارهای جهانی ارسال کند.
* اگر حکومتهای اروپایی مایل بودند به جای جمهوری اسلامی، از مردم عادی ایران حمایت کنند و با اپوزیسیون گفتگو کنند، در این چهل و سه سال وقت کافی داشتند که چنین کنند.
* بر اساس مقاله [اوکراین صحنه جنگ مافیاهای روسیه و غرب](../../dr.erfaani/%D8%A7%D9%88%DA%A9%D8%B1%D8%A7%DB%8C%D9%86-%D8%B5%D8%AD%D9%86%D9%87-%D8%AC%D9%86%DA%AF-%D9%85%D8%A7%D9%81%DB%8C%D8%A7%D9%87%D8%A7%DB%8C-%D8%B1%D9%88%D8%B3%DB%8C%D9%87-%D9%88-%D8%BA%D8%B1%D8%A8/index.html) به قلم دکتر عرفانی، حکومتهای دیکتاتوری در دنیای معاصر بهترین ابزار غارت ثروتهای ملل ضعیف و عقب افتاده به نفع نظام سرمایه داری جهانی هستند. پس چرا غربیان باید این ابزار کارآمد غارت منابع ملی ایران را به دست خود از میان بردارند و به جایش به تشکیل یک حکومت مردمی کمک کنند؟ حکومتی که یکی از نخستین مطالباتش از جامعهٔ جهانی آزاد کردن پولها، طلا ها و جواهرات بلوکه شدهٔ ایرانی و محتویات حسابهای شخصی غارتگران و اختلاسگران رژیم فعلی و رژیم های قبلی یعنی پهلوی و قاجار در بانکهای خارجی و بازگرداندن آنها به بانک مرکزی ایران خواهد بود؟

نکته مهم دیگر در مورد تشویق کشورهای خارجی به استمرار تحریم های اقتصادی فعلی و اعمال تحریم های جدید علیه ایران است. قطعا هر تحریم اقتصادی برای اقتصاد ایران هزینه هایی دارد. بخشی از این هزینه ها به حکومت جمهوری اسلامی و برخی نیز تنها بر مردم ایران تحمیل می شود. شاید حتی هزینه هایی که در ابتدا بر حکومت تحمیل شده اند نیز در نهایت به شکل غیرمستقیم بر مردم تحمیل شود. همچنین باید دید این هزینه های اقتصادی که بر جمهوری اسلامی تحمیل می شود آنقدر پرقدرت و موثر هست که رژیم را به تغییر رفتار سیاسی وادار سازد؟ با نگاهی به تاریخچهٔ تحریم های اقتصادی و برخی از کارهای پژوهشی در این زمینه می فهمیم که شرایط معینی باید فراهم شود تا تحریم های اقتصادی بتواند یک کشور هدف تحریم مثل ایران را به تغییر رفتار وادار سازد. ما درنظر داریم تحقیقی در این زمینه انجام دهیم تا بتوانیم به این پرسشها پاسخ مطمئنی بدهیم. تا آن موقع نه می توانیم راهبرد تشویق دولتهای خارجی به تحریم اقتصادی ایران را تایید کنیم و نه آن را رد کنیم.

اما گذشته از اثر اقتصادی تحریم ها، هر تحریم اقتصادی اثرات معین سیاسی و روانی دارد. تحریم اقتصادی ابزاری برای اعمال فشار بر یک دولت است تا رفتار خود در داخل یا خارج از کشورش را تغییر دهد، یا خودش از نظر ساختاری تغییر کند. در عین حال در نظر مردم عادی، تحریم نوعی تخاصم و دشمنی است که به جای ابزار نظامی با ابزارهای تجاری و مالی اجرا می‌شود. قطعا برای مردم ایران خوشایند نیست که بفهمند یک کشور خارجی، کشورشان را تحریم کرده است، و آگاهی از این موضوع موجب بدگمانی و بی اعتمادی بخشی از مردم ایران نسبت به دولت یا حکومت یا حتی مردم آن کشور خارجی خواهد شد. همچنین هر تحریمی از سوی یک کشور خارجی موجب تیرگی روابط دیپلماسی جمهوری اسلامی با دولت آن کشور نیز می شود، و این نوعی هزینهٔ سیاسی است که کشور تحریم کننده باید آمادهٔ پرداخت آن باشد.

**ویرایش** با این حال نکات مثبتی در این نامه به چشم می خورد: تاکید بر حمایت از مردم و منافع ملی ایران. به نظر می‌رسد این گروه های اپوزیسیون به اهمیت جنبش داخل کشور پی برده اند و شاید این نامه بتواند نقطهٔ شروعی برای همکاری کنشگران داخل کشور و اپوزیسیون خارج از کشور باشد.

حال با این تفاصیل می توانیم شما را به خواندن متن نامهٔ این یازده گروه اپوزیسیون خارج از کشور به رهبران (حاکمان) کشورهای اروپایی شرکت کننده در مذاکرات وین دعوت کنیم. باشد که خواندن این نامه بر آگاهی سیاسی شما بیافزاید، چون مهمترین هدف این وبلاگ افزایش آگاهی ایرانیان است.

## متن فارسی نامه یازده گروه اپوزیسیون به رهبران سه کشور اروپایی

>عالیجنابان امانوئل مکرون، بوریس جانسون، و اولاف شولتس،  
>رهبران محترم کشورهای اروپایی حاضر در مذاکرات وین،
>
>جمهوری اسلامی، رژیمی که شما با آن در وین در حال گفتگو هستید، همان رژیم بنیادگرایی است که از آغاز تاسیس در ۴۳ سال قبل، ترور، گروگانگیری، شرارت، و خرابکاری، بخش جدایی‌ناپذیر از ماهیت وجودی و ایدئولوژی، و مهم‌ترین ابزار آن برای باج‌گیری از جهان آزاد بوده است. همان رژیم اسلامگرای انقلابی که در سراسر دنیا و از جمله در خاک کشورهای شما، صدها عملیات تروریستی شامل قتل و بمب‌گذاری را هدایت و اجرا کرده، و با صدور فتواهای قتل، زندگی عادی را از شهروندان شما ربوده‌، و آنها را در موارد متعدد، ازجمله همین امروز، به گروگان گرفته است.
>
>جمهوری اسلامی همان رژیم سرکوبگر ضد بشری، زن‌ستیز، و همجنسگراستیزی است که با وجود دهه‌ها تلاش جامعه جهانی، چه در چهارچوب گفتگو، چه در چهارچوب قطعنامه‌های متعدد حقوق بشری، همچنان بر اجرای احکام قرون وسطایی شریعت همچون سنگسار، قصاص، قطع دست و پا، و شلاق اصرار می‌ورزد، و اعدام و زندان را در مقیاسی وسیع و اغلب با هدف سرکوب و خاموش کردن مخالفان سیاسی به اجرا در می‌آورد.
>
>جمهوری اسلامی همان رژیم یهودستیزی است که از لبنان تا آرژانتین صدها انسان بی‌گناه را تنها به جرم یهودی بودن به قتل رسانده و برای آنکه خود را به مرزهای اسرائیل با هدف نابودی این کشور برساند، شریک جنایات بشار اسد در کشتار و آوارگی میلیون‌ها شهروند سوری بوده است.
>
>در تمام این ۴۳سال، سیاست غرب و به ویژه اروپا در قبال جمهوری اسلامی، باج‌دهی و مماشات با هدف نرمال‌سازی و تغییر رفتار این رژیم ذاتا غیر نرمال بوده است. سیاستی کاملا شکست‌خورده که نه تنها تغییری در رفتارهای شرورانه جمهوری اسلامی به وجود نیاورده، که موجب شده این رژیم با باج‌گیری بیشتر، بر فعالیت‌های تروریستی و شرارت‌ها و جاه‌طلبی‌های هسته‌ای و نظامی‌اش بیفزاید؛ در صحنه جهانی جسورتر و گستاخ‌تر، و در سرکوب ملت ایران، جنایتکارتر شود.
>
>نزدیک به دو دهه مذاکرات فرسایشی و قراردادهای معیوب چون برجام، تنها به جمهوری اسلامی فرصت داده تا وقت بخرد و با پنهان‌کاری و فریب جامعه جهانی، برنامه‌های هسته‌ای نظامی و موشک‌های بالستیک خود را به مرحله برگشت‌ناپذیری برساند.
>
>امروز زمان آن رسیده که یکبار برای همیشه، سیاست شکست‌خورده و فاجعه‌بار مذاکره و مماشات با جمهوری اسلامی را کنار بگذارید و برای جلوگیری از دستیابی بزرگترین دولت تروریستی جهان به بمب اتمی- فاجعه‌ای که کل منطقه را وارد یک مسابقه تسلیحاتی اتمی خواهد کرد- سیاست دیگری را برگزینید: حمایت حداکثری از ملت ایران برای پایان دادن به بیش از چهار دهه حکومت قرون وسطایی ملاها و جایگزینی آن با یک نظام دموکراتیک سکولار؛ نظامی که منافع ملی ایران را از راه همزیستی مسالمت‌آمیز و همکاری با همسایگان و همه کشورهای منطقه‌ و جهان تامین کند، و نیرویی موثر در برقراری ثبات و آرامش در منطقه و جهان باشد.
>
>در این راستا، ما از شما می‌خواهیم که در نخستین گام، گفتگوهای جاری با جمهوری اسلامی برای احیای قرارداد شکست‌خورده برجام را متوقف کنید، و بجای آن، وارد گفتگوی جدی و موثر با اپوزیسیون دموکراتیک و ملی ایران که خواهان ایرانی آزاد و سکولار است بشوید. مردم ایران ترجیح می‌دهند پول و دارایی‌شان نزد بانک‌های خارجی به امانت باقی بماند تا اینکه به جمهوری اسلامی داده شود و رهبران فاسد و جنایتکار این رژیم و وابستگان‌شان را فربه‌تر کند. همانطور که پول‌های آزادشده پس از برجام، بجای آنکه صرف بهبود زندگی و بزرگتر شدن سفره ایرانیان شود، خرج سرکوب و سانسور بیشتر در داخل، و تروریسم و آتش‌افروزی و ویرانی در خارج از مرزهای ایران شد.
>
>جمهوری اسلامی امروز در پایین‌ترین سطح مشروعیت مردمی، استمرار خود را بر عوامل سرکوب، و مزدوران و نیروهای نیابتی تروریستی‌اش استوار کرده است. از این رو، ما از شما می‌خواهیم تا با وضع یک رژیم جامع، موثر و هوشمند تحریم‌ها، هزینه سرکوب ملت ایران را برای جمهوری اسلامی افزایش دهید.
>
>مبارزه ملی ایرانیان برای رسیدن به آزادی و دموکراسی، با وجود هزینه‌های سنگین و خونینی که در سال‌های گذشته و به‌ویژه در دی ۹۶ و آبان ۹۸ داشته، هر روز گسترده‌تر می‌شود و لایه‌های بیشتری از جامعه ایران به آن می‌پیوندند. اما این جنبش، مانند جنبش‌های رهایی از کمونیسم و فاشیسم در اروپا، نیاز به همبستگی و یاری آزادیخواهان در سراسر جهان، و در صورت لزوم برای جلوگیری از یک فاجعه بزرگ انسانی، نیاز به مداخله بشردوستانه خارجی دارد. چنانکه واسلاو هاول فقید می‌گوید: «همانطور که بسیاری در زمانی که ما برای آزادی تلاش می‌کردیم، همبستگی‌شان را با ما نشان دادند، اکنون نیز ما باید با کسانی که در شرایطی دشوار برای آزادی تلاش می‌کنند، همبستگی نشان دهیم.»
>
>جمهوری اسلامی دیر یا زود به دست مردم شجاع ایران سرنگون خواهد شد و در فردای آزادی، ملت ایران به یاد خواهد داشت که در دوران سختی، چه کسانی در کنارش بودند و چه کسانی دست در دست سرکوبگرانش گذاشتند.
>
>اندیشکده آوای آزادی  
>ایران چنج  
>جمعیت سوسیال دموکراسی برای ایران  
>جنبش سکولار دموکراسی ایران  
>حزب سکولار دموکرات ایرانیان  
>حزب مشروطه ایران (لیبرال دموکرات)  
>سازمان برونمرزی حزب پان ایرانیست  
>سازمان دانش‌آموختگان لیبرال ایران  
>شبکه فرشگرد  
>کنگره رهایی ایران  
>نهاد مردمی

---
[منبع: کیهان لندن](https://kayhan.london/fa/1400/12/02/%d9%86%d8%a7%d9%85%d9%87-%db%b1%db%b1-%da%af%d8%b1%d9%88%d9%87-%d8%a7%d9%be%d9%88%d8%b2%db%8c%d8%b3%db%8c%d9%88%d9%86-%d8%a8%d9%87-%d8%b1%d9%87%d8%a8%d8%b1%d8%a7%d9%86-%d8%b3%d9%87-%da%a9%d8%b4%d9%88)
