---
title: "بیانیه پایانی تجمع معلمان ۱۱ بهمن"
date: 2022-02-06
description: "تجمع اعتراضی معلمان در روز ۱۱ بهمن ۱۴۰۰ در صدها شهر برگزار شد. برای براوردن نیازهای صنفی معلمان از سوی مسئولان هیچ اقدام مفیدی صورت نگرفت. در این مقاله بیانیهٔ پایانی تجمع معلمان را می خوانید که شورای هماهنگی تشکلهای صنفی معلمان منتشر کرده است"
tags: [معلمان,آموزگاران,فرهنگیان,تجمع,اعتراض,بهمن ۱۴۰۰]
draft: false
---

﻿ما امروز در اینجا جمع شده‌ایم که فریاد بزنیم ساختار آموزش در این کشور سیر قهقرایی را می پیماید و عدالت آموزشی بیش از هر زمان دیگری به محاق رفته است. ما جمع شده ایم اعلام نماییم کارد به استخوان رسیده و زندگی و معیشت فرهنگیان بازنشسته و شاغل مانند اکثریت جامعه و زحمتکشان دچار بحران شده‌است.

ماه‌هاست که فرهنگیان به شیوه های مختلف اعتراض خود را نسبت به وضع موجود اعلام کرده‌اند؛ اما گویی در حاکمیت گوش شنوایی وجود ندارد.
اگر چه دولت روحانی و نوبخت در بروز شرایط فعلی مقصرند اما رئیس جمهور با کلی گویی و سلب مسئولیت از خود ، دولت قبلی را عامل مشکلات می‌داند و وزیری بر آموزش و پرورش حاکم شده‌است که بدنه جامعه ی معلمان به انتخاب ایشان معترض و از معیارهای غیر اصولی ومخرب قوای مجریه ومقننه در انتخاب ایشان آگاه است.

دولت بودجه انقباضی و ضدمردمی و ضدمعلمی را به مجلس ارسال کرده و مجلس عملا در راستای منافع دولت عمل می‌کند و متاسفانه قوه‌قضاییه به جای همراهی با مطالبات حق طلبانه و قانونی معلمان ، هر صدای منتقد و مخالف را سرکوب می‌کند.

اجرای حکم زندان محمدتقی فلاحی و حسین رمضانپور طی روزهای گذشته و بازداشت شعبان محمدی عضو هیات مدیره انجمن صنفی معلمان مریوان در روز گذشته و پرونده‌سازی و احضار ده‌ها فعال صنفی از تهران تا مریوان نشان از آن دارد که جواب حاکمیت به مطالبات ، مشت آهنین است. شورای هماهنگی تشکل‌های صنفی فرهنگیان ایران ضمن اعتراض به ادامه دربند بودن معلمان و خط سرکوب فعالان صنفی اعلام می‌کند که مرعوب این سرکوب‌ها نخواهد شد و بر عهد خود با معلمان وفادار است و فعالان صنفی برای تحقق عدالت و آزادی حاضر به پرداخت هزینه هستند تا به جامعه و دانش‌آموزان خود درس حق‌طلبی بدهند.

به نظر می رسد حاکمیت هیچ چشم‌انداز روشنی برای معیشت معلمان و سایر زحمتکشان ندارد و از فقدان بودجه دم می‌زند اما در بودجه سال ۱۴۰۱ ، بودجه نهادهای نظامی و غیرپاسخگو به صورت چشمگیری افزایش یافته است.

حاکمان بدانند که هیچگاه مردم ایران و خاصه معلمان، مانند امروز نسبت به حق و حقوق خود آگاه نبوده‌ و هر کجا حاکمیت خواسته است با سرکوب و ارعاب این آگاهی و مطالبه‌‌گری را تباه نماید ، شاهد مقاومت و ایستادگی باشکوه آنان بوده‌ایم.

در یک چنین شرایطی شورای هماهنگی تشکل‌های صنفی فرهنگیان ایران به پشتوانه معلمان کشور پا به میدان گذاشته تا ضمن دفاع از حقوق معلمان و دانش‌آموزان به جامعه درس مطالبه‌گری و عدالتخواهی بدهد.

امروز ما بیش از گذشته تاکید و اعلام می‌کنیم :

اگر قانون‌ همسان‌سازی بازنشستگان وفق ق.م.خ.ک در سال ۱۴۰۰ اجرا نگردد .

اگر رتبه‌بندی به صورت کامل تصویب نشود و بودجه آن برای امسال و سال آینده مشخص نگردد.

اگر خصوصی‌سازی و پولی‌سازی آموزش متوقف نگردد و همچنان دولت سرانه آموزشی را از جیب والدین و دانش‌آموزان تامین کند. بعبارتی اگر آموزش رایگان و با کیفیت برای دانش آموزان طبق اصل ۳۰ قانون اساسی مورد بی توجهی حاکمان قرار گیرد.

اگر به حقوق نیروهای خدماتی مدارس که بیشترین زحمت را می کشند رسیدگی نشود.

اگر غارت صندوق ذخیره فرهنگیان ادامه پیدا کند.

اگر امنیت شغلی نیروهای خرید خدماتی و قراردادی تامین نگردد.

و اگر بازداشت فعالان و پرونده‌سازی علیه معلمان معترض متوقف نشود و معلمان دربند آزاد نگردند.

همانطور که پیش‌تر اعلام شد در روزهای ۲۳ تا ۲۷ به تحصن خود ادامه خواهیم داد و در روز پنجشنبه مورخ ۲۸ بهمن ماه تجمع سراسری اعلام می‌کنیم.
بدیهی است اگر تا پایان بهمن‌ماه تکلیف رتبه‌بندی بر اساس حداقل هشتاد درصد حقوق اعضای هیات علمی دانشگاه مشخص نگردد و احکام جدید صادر نشود و از طرفی وضعیت همسان سازی پیشکسوتان بازنشسته مشخص نگردد شورای هماهنگی به سمت اعتراضات گسترده‌تری خواهد رفت و اقدام به تعطیلی کلاس‌ها در اسفندماه خواهد نمود.

در پایان جا دارد از تمام فرهنگیانی که در تحصن و تجمع حضور داشته اند قدردانی نماییم و خطاب به آن دسته از همکاران بی‌تفاوت اعلام نماییم که منافع تمام فرهنگیان شاغل و بازنشسته به هم گره خورده است. پس بر شک و ترس خود غلبه کنید و به معلمان معترض بپیوندید که تنها راه پیروزی همبستگی و اتحاد همگانی است.

***شورای هماهنگی تشکل‌های صنفی فرهنگیان ایران***


