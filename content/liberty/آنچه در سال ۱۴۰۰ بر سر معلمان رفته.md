---
title: "آنچه در سال ۱۴۰۰ بر سر معلمان رفته"
date: 2021-12-20T21:10:31+03:30
description: "یکی از قشرهای زحمتکش و ستمدیدهٔ جامعهٔ امروز ایران، معلمان هستند. این زحمتکشان بارها در اعتراض به مشکلات معیشتی و صنفی خود، جلوی سازمانهای آموزش و پرورش و بعضا فرمانداری ها و استانداری به شکل کاملاً مسالمت آمیز تجمع کرده اند. بیشتر این مواقع نیروی های انتظامی و امنیتی با معلمان خشونت آمیز برخورد کرده اند و بعضی را به اتهامات واهی بازداشت کرده اند."
tags: [آموزگاران,فرهنگیان,معلمان,سرکوب]
draft: false
---
برای درک عملکرد استبدادی حکومت جمهوری اسلامی، نیازی نیست کتابهای قطور جامعه‌شناسی بخوانیم، یا تحقیقات مفصل انجام دهیم. کافی است به اتفاقات پیرامون خود در جامعهٔ امروز ایران نظر کنیم و مصیبتی را بنگریم که برسر اقشار مختلف جامعه رفته است.

یکی از قشرهای زحمتکش و ستمدیدهٔ جامعهٔ امروز ایران، معلمان هستند. این زحمتکشان بارها در اعتراض به مشکلات معیشتی و صنفی خود، جلوی سازمانهای آموزش و پرورش و بعضا فرمانداری ها و استانداری به شکل کاملاً مسالمت آمیز تجمع کرده اند. بیشتر این مواقع نیروی های انتظامی و امنیتی با معلمان خشونت آمیز برخورد کرده اند و بعضی را به اتهامات واهی بازداشت کرده اند.

معلمی یکی از مهمترین شغلها و نقش های جامعه است. معلمی هیچوقت تعطیل نمی شود و پایان نمی‌یابد. حتی در آینده ای که بیشتر کارهای بدنی و حتی فکری با فرایندهای خودکار جایگزین شده و ماشین ها، روبوتها و رایانه ها بیشتر کارها را انجام دهند، بازهم به وجود آموزگاران نیاز است. چون هیچ روبات یا سیستم رایانه ای نمی تواند جایگزین رابطهٔ انسانی شود که میان دانش‌آموزان و آموزگاران شکل می گیرد. رایانه می تواند دانش و فن آوری را به افراد بیاموزد، ولی هرگز نمی تواند انسانیت را آموزش دهد.

با این حال مقامات جمهوری اسلامی در سرکوب، بازداشت و احضار به دادگاه معلمانی که فعالیت اجتماعی داشته اند، و درنهایت محکوم کردن ایشان به حبس های درازمدت، آنهم با اتهامات تکراری و کاملا سیاسی همچون *تبلیغ علیه نظام و نشر اکاذیب به قصد تشویش اذهان عمومی*، تردیدی به خود راه نداده اند.

این مقاله شامل مواردی از ظلم و ستم و بی عدالتی سازمان یافته ای است که از ابتدای سال ۱۴۰۰ خورشیدی تا امروز، ۲۰ دی، از سوی رژیم بر معلمان تحمیل شده است. ما در انتهای سال بار دیگر این مقاله را ویرایش خواهیم کرد و موارد سرکوب، بازداشت، و زندان معلمان را که در دو ماه آخر سال رخ داده به انتهای همین مقاله اضافه خواهیم کرد. بیشتر این مطالب از [پایگاه رسمی اطلاع رسانی شورای هماهنگی تشکلهای صنفی فرهنگیان ایران](https://hamahangi.org/) به آدرس [https://hamahangi.org](https://hamahangi.org/) و برخی از سایر سایتهای خبری برداشت شده است. این پایگاه شامل اخبار مربوط به معلمان، و بیانیه‌هایی است که شورای هماهنگی تشکلهای صنفی معلمان صادر کرده است. برای مشاهده‌ٔ این اخبار و بیانیه ها به آن وبسایت مراجعه کنید.


## احضار محسن عمرانی به اداره ی اطلاعات نیروی انتظامی
چهارشنبه پنجم خرداد، محسن عمرانی معلم و فعال صنفی، عضو کانون صنفی فرهنگیان استان بوشهر و عضو چالش صنفی معلمان ایران با ابلاغیه ی کتبی به اداره ی اطلاعات نیروی انتظامی احضار و در مورد فعالیت های صنفی بازجویی شد. پرونده‌ ی ایشان به شعبه ی ۴ بازپرسی بوشهر ارجاع داده شد.

شورای هماهنگی تشکل های صنفی فرهنگیان ایران پرونده سازی علیه این فعال صنفی و سایر فعالین را محکوم نموده، خواهان پایان دادن به این اقدامات خودسرانه و خلاف قانون مقامات امنیتی می باشد.

## بازداشت کیومرث سلوکی
کیومرث سلوکی معلم و فعال صنفی بازداشت شد.

ظهر روز چهارشنبه ۱۲ خرداد کیومرث سلوکی دبیر آموزش و پرورش منطقه ی 4 مشهد، دانشجوی دکتری جامعه شناسی سیاسی توسط نیروهای امنیتی در خانه بازداشت و به نقطه ی نامعلومی منتقل شد. برخی وسایل شخصی وی مصادره شده ، اماتاکنون هیچ تماسی با خانواده نداشته است.

شورای هماهنگی تشکلهای صنفی فرهنگیان ایران بازداشت و زندانی کردن معلمان را به اتهامات واهی محکوم نموده و خواهان آزادی بی قید و شرط آنان می باشد.

## بازداشت مسعود حمید نیا
آقای مسعود حمید نیا معلم نخبه که از ۱۶ سالگی به خاطر بهره ی هوشی بالا به دانشگاه راه یافته بود، روز شنبه ۲۲ خرداد بوسیله ی سپاه پاسداران اندیمشک بازداشت و به نقطه ی نامعلومی منتقل شد.

مسعود حمیدنیا که همواره به کیفیت آموزش و پرورش کشور انتقاد داشته و خواهان آموزش و پرورش رایگان و با کیفیت بوده است ، در سال ۱۳۹۰ پس از ۱۷ سال تدریس در رشته ی شیمی ، بوسیله هیات تخلفات اداری آموزش و پرورش استان خوزستان از شغل معلمی اخراج شد.

حمید نیا در طول ۱۲ روز بازداشتی تنها یکبار به مدت دو دقیقه با خانواده تماس تلفنی داشته است.

در پیگیریهای انجام شده هنوز محل بازداشت و شرایط نگهداری آقای حمیدنیا مشخص نیست.

## حسین رمضان پور بار دیگر احضار شد
حسین رمضانپور از اعضای انجمن صنفی فرهنگیان خراسان شمالی برای چندمین بار به اتهام تکراری تبلیغ علیه نظام و نشر اکاذیب به قصد تشویش اذهان عمومی به دادگاه احضار شد.

این فعال صنفی معلمان پیش تر همراه دیگر اعضای هیات مدیره فرهنگیان خراسان به ۵ سال زندان و دو بار حکم ۷۴ ضربه شلاق محکوم شده بود.

دادگاه تجدید نظر رمضانپور را به تحمل ۳ سال حبس تعزیری و ۷۴ ضربه شلاق محکوم نموده است. 

عضو هیات مدیره انجمن صنفی فرهنگیان خراسان ۲۵ خرداد ماه جاری در بازپرسی حاضر شد و در برابر اتهامات از خویش دفاع نمود و در پایان با تودیع وثیقه ۵۰ میلیونی تا زمان دادگاه آزاد شد.

## بازداشت رسول بداقی بازرس کانون صنفی معلمان
شنبه ۲۰ آذر، آقای رسول بداقی عضو هیات مدیره کانون صنفی اسلامشهر و نماینده این تشکل‌ در شورای هماهنگی توسط پلیس امنیت به صورت خشونت‌آمیز و همراه با هتک حرمت بازداشت شد.

## پروندهٔ اسماعیل عبدی
اسماعیل عبدی دبیر ریاضی مدارس اسلامشهر، عضوهیات مدیره ی کانون صنفی فرهنگیان اسلامشهر و کانون تهران، مربی بین المللی شطرنج ، به خاطر فعالیتهای صنفی از سال ۱۳۸۵ تاکنون بارها بوسیله ی وزارت اطلاعات و سپاه پاسداران بازداشت شده است.

در سال ۱۳۸۹ بازداشت و پس از ۴۰ روز انفرادی و بازجویی به ۱۰ سال زندان محکوم شد ، اما قاضی پرونده و سایر مسئولین قضایی در پاسخ به حسین تاج، وکیل اسماعیل، و خانواده ی وی پرونده را مختومه اعلام کردند، تا اینکه اسماعیل بار دیگر در سال ۹۴ بوسیله ی سپاه دستگیر و به ۵ سال زندان محکوم شد. پنج سال زندان وی نزدیک به پایان بود ، که مسئولین قضایی پرونده سال ۸۹ وی را از زیر غبار روزگار بیرون کشیده و ایشان را به اتهام همان پرونده ی مختومه و غبار گرفته در زندان نگهداشتند. این درحالی است که بارها مسئولین پرونده، آنرا مختومه اعلام کرده بودند.

خواست اسماعیل عبدی در کنار ۴۵ تشکل صنفی معلمان ایران و دهها هزار معلم معترض، آموزش رایگان ، بهبود معیشت فرهنگیان و برابری فرصتهای آموزشی برای همه ی فرزندان این سرزمین است.

تشکلها و گروههایی که در روزهای آغازسال ۱۴۰۰ در محکومیت زندان اسماعیل عبدی بیانیه نوشته اند:

1. کانون صنفی معلمان تهران
2. انجمن صنفی فرهنگیان سقز و زیویه
3. کانون صنفی فرهنگیان قزوین
4. کانون صنفی فرهنگیان الیگودرز
5. کانون صنفی فرهنگیان اسلامشهر
6. کانون صنفی فرهنگیان گیلان
7. انجمن صنفی فرهنگیان شاغل و بازنشسته ی کرمانشاه
8. زندانیان بند ۸ زندان اوین
9. شورای هماهنگی تشکلها صنفی فرهنگیان ایران
10. انجمن صنفی بازنشستگان کشوری

جزییات و مراحل بازداشت و محکومیت اسماعیل عبدی از اردیبهشت ۱۳۹۹ تا اردیبهشت ۱۴۰۰ به شرح زیر است: (تهیه و تنظیم:عزیز قاسم زاده)

* ۹۹/۱/۳۰ احضار، بازداشت وانتقال به بند ۸ زندان اوین و ابلاغ حکم ده سال حبس تعلیقی در تاریخ ۹۹/۲/۷
* ۹۹/۲/۳  بیانیه اتحادیه معلمان انگلستان و آموزش بین الملی (Ei) در محکومیت بازداشت عبدی
* ۹۹/۲/۲۷ بیانیه اعتراضی از سوی کانون صنفی فرهنگیان گیلان در اعتراض به ابلاغ حکم اسماعیل عبدی
* ۹۹/۵/۲۲ مثبت بودن تست کرونای اسماعیل عبدی در زندان
* ۹۹/۷/۲۲ بیانیه کانون صنفی معلمان ایران (تهران) درباره اجرایی شدن حکم زندان تعلیقی عبدی
* ۹۹/۱۲/۱۰ انتقال اسماعیل عبدی از بند ۸ به بند ۶ (۳۵۰ سابق) به دستور دادستان تهران و نامه دایره نظارت بر زندانیان سیاسی
* ۹۹/۱۲/۱۷ اعتصاب غذای اسماعیل عبدی در اعتراض به انتقال غیر قانونیش از بند ۸ به بند ۶
* ۹۹/۱۲/۱۹ بیانیه شورای هماهنگی در اعتراض به انتقال غیر قانونی اسماعیل عبدی از بند ۸ به بند ۶
* ۹۹/۱۲/۲۰  پایان اعتصاب غذای اسماعیل عبدی در پی حمایت گسترده کانون های صنفی معلمان و تامین برخی از خواسته های او از جمله وصل شدن تلفن
* ۹۹/۱۲/۲۳ اعزام اسماعیل عبدی به قصد انتقال به زندان رجایی شهر از سوی معاون قضایی زندان
* ۹۹/۱۲/۲۳ عدم انتقال به زندان رجایی شهر و معرفی عبدی به چند کلانتری که در نهایت کلانتری ۱۴ او را پذیرفت.
* ۹۹/۱۲/۲۵ بیانیهٔ کانون صنفی معلمان ایران در محکومیت نحوه رفتار با اسماعیل عبدی در انتقال از اوین به رجایی شهر
* ۹۹/۱۲/۲۷ تشکیل گروه تلگرامی ۶ هزار نفری و پتیشن حمایتی برای اسماعیل عبدی
* ۹۹/۱۲/۲۷ انتقال اسماعیل عبدی از کلانتری ۱۱ کرج با دستبند و پابند به قصد انتقال به زندان قزل حصار و در واقع انتقال به ندامتگاه مرکزی کرج
* ۹۹/۱۲/۲۷ طوفان توئیتری در حمایت از اسماعیل عبدی و متعاقب آن حمایت سازمان عفو بین المل از عبدی و درخواست آزادیش
* ۹۹/۱۲/۲۸ اعتصاب غذای زندانیان بند ۸ اوین در حمایت از اسماعیل عبدی آقایان:امیر سالار داوودی، بکتاش آبتین
* ۹۹/۱۲/۳۰ بیانیه کانون صنفی فرهنگیان گیلان در اعتراض به برخوردهای غیر قانونی با اسماعیل عبدی
* ۹۹/۱۲/۳۰ انتقال اسماعیل عبدی از سولهٔ ۳۰ نفره در ندامتگاه کرج به اتاقی ویژه و مناسب در آن ندامتگاه
* ۱۴۰۰/۱/۲ بیانیهٔ کانون صنفی فرهنگیان الیگودرز در اعتراض به برخوردهای غیر قانونی با اسماعیل عبدی
* ۱۴۰۰/۱/۳ درخواست اسماعیل عبدی از هم رزمان خود در بند ۸ زندان اوین برای شکستن اعتصاب غذا
* ۱۴۰۰/۱/۴ اطلاعیهٔ تعلیق اعتصاب غذا از سوی اعتصاب کنندگان، در پی نامهٔ عبدی خطاب به آنها
* ۱۴۰۰/۱/۶ بیانیهٔ کانون صنفی فرهنگیان اسلامشهر در حمایت از عبدی و قدردانی از هم رزمان اسماعیل عبدی در زندان اوین
* ۱۴۰۰/۱/۷ بیانیهٔ انجمن صنفی فرهنگیان شاغل و بازنشستهٔ کرمانشاه در محکومیت ده سال زندان اسماعیل عبدی و انتقال وی به زندان های مختلف
* ۱۴۰۰/۱/۷ بیانیهٔ حمایتی انجمن صنفی بازنشستگان کشوری در حمایت از اسماعیل عبدی
* ۱۴۰۰/۱/۸ بیانیهٔ شورای هماهنگی تشکل های صنفی فرهنگیان ایران در اعتراض و محکومیت علیه تداوم زندان اسماعیل عبدی
* ۱۴۰۰/۱/۸ بیانیهٔ کانون صنفی مستقل فرهنگیان آذربایجان شرقی و کانون صنفی فرهنگیان خمینی شهر در مورد وضعیت نامناسب اسماعیل عبدی
* ۱۴۰۰/۱/۱۴ بیانیهٔ فعالین مستقل گروه های تلگرامی ۱۹ اسفند و چالش صنفی معلمان در حمایت از عبدی
* ۱۴۰۰/۱/۲۱ انتقال اسماعیل عبدی از قرنطینه ۱۱ خدمات به بند ۶ ندامتگاه مرکزی کرج
* ۱۴۰۰/۱/۲۵ بیانیهٔ اتحادیهٔ آزاد کارگران ایران در اعتراض به تداوم زندان اسماعیل عبدی
* ۱۴۰۰/۱/۲۶ حمایت چهره های سرشناس ادبی،فرهنگی،هنری و سیاسی از اسماعیل عبدی همچون: محمد شمس لنگرودی، جعفر پناهی، محمد رسول اف، عبدالرضا قنبری، نرگس محمدی، ابوالفضل قدیانی، عبدالفتاح سلطانی، جعفر عظیم زاده، ماشاا…شمس الواعظین، کیوان صمیمی و…
* ۱۴۰۰/۲/۱۲ ممانعت از تجمع خودجوش در حمایت از عبدی و بزرگداشت مقام معلم در جلوی مجلس با حضور گسترده نیروهای ضد شورش
* ۱۴۰۰/۲/۱۲  حضور نمایندگانی از وکلا،حقوق بشری،کارگری و معلمی و خانواده عبدی در پی ممانعت از تجمع جلوی مجلس در جلوی زندان ندامتگاه مرکزی کرج برای تبریک روز معلم به اسماعیل عبدی و حمایت از او و خواسته های فعالان صنفی و مدنی.
* ۱۴۰۰/۲/۱۶ طوفان توئیتری در حمایت از اسماعیل عبدی و ترند شدن آن در توئیتر فارسی.
* ۱۴۰۰/۲/۱۷ بیانیه جبهه دموکراتیک ایران در دفاع از اسماعیل عبدی
* ۱۴۰۰/۲/۱۸ ارسال بیش از ده هزار امضا در حمایت از اسماعیل عبدی به قوه قضاییه
* ۱۴۰۰/۲/۲۱ تجمع فعالان صنفی فارس در خصوص اهمیت تشکل یابی با شعار اسماعیل عبدی آزاد باید گردد.

## اعتراضات و تجمعات در پاییز و زمستان
هزاران معلم در صدها شهر ایران در اعتراض به عدم اجرای طرح رتبه‌بندی مشاغل نسبت به فرهنگیان، و با درخواست افزایش حقوق برای شاغلان و بازنشستگان و همچنین اجرای اصل ۳۰ قانون اساسی ناظر بر تضمین آموزش رایگان، اعتصاب دو روزه خود را روز [شنبه ۲۰ آذر ۱۴۰۰](https://per.euronews.com/2021/12/11/iran-teachers-two-days-strike-starts) آغاز کردند. این اعتصاب روز یکشنبه هم در ده‌ها شهر ایران ادامه یافت. یوسف نوری، وزیر آموزش و پرورش شامگاه شنبه گفته‌بود طرح رتبه‌بندی مشاغل در دستور کار این هفته مجلس قرار دارد. با این حال وی تاکید کرده بود تصویب این طرح به خودی‌ خود به مطالبات فرهنگیان پاسخ نخواهد داد.

روز [دوشنبه ۲۲ آذر](https://per.euronews.com/2021/12/13/security-forces-attack-teachers-protest-in-front-iran-assembly)، معلمان در تهران و مراکز استانها تجمع کردند. معلمان تهران جلوی ساختمان مجلس شورای اسلامی تجمع کرده بودند. معترضان در این تجمعات شعارهایی از جمله «معلم داد بزن حقت رو فریاد بزن»، «یک اختلاس کم بشه مشکل ما حل می‌شه»، «معلم زندانی آزاد باید گردد» و «اجرای رتبه بندی حق مسلم ماست» سر می‌دادند. معترضان در تهران با واکنش شدید نیروهای امنیتی روبرو شدند. نیروهای امنیتی در تهران به تجمع اعتراضی معلمان مقابل ساختمان مجلس شورای اسلامی حمله کرده و آنها را مورد ضرب و شتم قرار دادند.

روز پنجشنبه ۲۰ دی ماه، معلمان بر اساس فراخوان قبلی شورای هماهنگی تشکل های صنفی فرهنگیان در ۱۰۲ شهر و تقریبا در تمام مراکز استانها تجمع برگزار کردند. معلمان در این تجمعات شعار می دادند «معلم به پا خیز برای رفع تبعیض»، «معلم زندانی آزاد باید گردد!»، «اجرای همترازی بدون حقه بازی»، «قلم بر تفنگ غالب است» و «قلم سلاح من است.»

شورای هماهنگی تشکل‌های صنفی فرهنگیان ایران در بیانیه ای مطالبات معلمان را به شرح زیر اعلام کرد:

1. اجرای اصولی و کامل رتبه‌بندی فرهنگیان از بدو استخدام بر مبنای حداقل هشتاد درصد حقوق متناظر اعضای هیئت علمی و تعیین منابع بودجه رتبه‌بندی برای سال ۱۴۰۱ بدون قید و شرط.
2. اجرای کامل همسان‌سازی بازنشستگان بر مبنای ماده ۶۴ قانون مدیریت خدمات کشوری
3. ایجاد امنیت شغلی و استخدام رسمی تمام بخش‌های مختلف نیروی کار آموزشی
4. آزادی معلمان دربند و مختومه شدن پرونده فعالان صنفی و توقف احضار و بازجویی معلمان توسط حراست‌ها و نهادهای امنیتی
5. بازگرداندن سرمایه‌های غارت‌شدهٔ صندوق‌های بازنشستگی کشوری و سرمایه‌گذاری اقتصادی شفاف به گونه‌ای که اشتغال فرزندان بازنشستگان را تحت پوشش قرار دهد.
6. پرداخت حق منطقه جنگی مصوب به بازنشستگان استان‌های آذربایجان غربی، کردستان، کرمانشاه، ایلام، خوزستان و بوشهر
7. برخورداری از بیمه تکمیلی یکسان برای همه بازنشستگان و شاغلین دستگاه‌های اجرایی بر اساس مفاد ماده ۸۵ قانون مدیریت خدمات کشوری
8. پرداخت پاداش پایان خدمت بازنشستگان محترم بلافاصله پس از اتمام خدمت

شورای هماهنگی تشکل‌های صنفی فرهنگیان ایران خطاب به همکاران گرامی، دانش‌آموزان عزیز و مردم شریف ایران اعلام کرد اعتراضات معلمان تأکید بر اجرای عدالت است و بر پیمان خود در احقاق حقوق همکاران و دانش آموزان در دستیابی به آموزشی کیفی و رایگان پای می‌فشارد و طبقاتی شدن آموزش را به شدت محکوم می‌کند.

دور از انتظار نبود که این تجمع معلمان نیز با واکنش خشونت آمیز نیروهای انتظامی و امنیتی روبرو شود. این نیروها به آموزگاران معترض حمله کردند و آنها را مورد ضرب و جرح قرار دادند. تعدادی از فعالان صنفی آموزگاران در شهرهای مختلف بازداشت شدند. در شیراز ماموران پلیس پیش از آغاز اعتراض مقابل درب اداره آموزش و پرورش این شهرستان ایستاده بودند و به محض حضور معلمان معترض  بسیاری از آنها را بازداشت کردند. در شهر ایلام جو امنیتی چنان سنگین بود که معلمان امکان حضور در خیابان را نداشتند.([یورونیوز](https://per.euronews.com/2021/12/23/teachers-protests-in-iran-and-security-forces-attack)، [کیهان لندن](https://kayhan.london/fa/1400/10/23/%da%86%d9%87%d8%a7%d8%b1%d9%85%db%8c%d9%86-%d8%a7%d8%b9%d8%aa%d8%b1%d8%a7%d8%b6-%d8%b3%d8%b1%d8%a7%d8%b3%d8%b1%db%8c-%d8%a2%d9%85%d9%88%d8%b2%da%af%d8%a7%d8%b1%d8%a7%d9%86-%d8%af%d8%b1-%d8%af%db%8c)، [العربیه](https://farsi.alarabiya.net/iran/2022/01/13/%D9%85%D8%B9%D9%84%D9%85%D8%A7%D9%86-%D8%A7%DB%8C%D8%B1%D8%A7%D9%86-%D8%A8%D8%B1%D8%A7%DB%8C-%DA%86%D9%87%D8%A7%D8%B1%D9%85%DB%8C%D9%86-%D8%A8%D8%A7%D8%B1-%D8%AF%D8%B1-%D8%AF%D9%88-%D9%85%D8%A7%D9%87-%DA%AF%D8%B0%D8%B4%D8%AA%D9%87-%D8%AA%D8%AC%D9%85%D8%B9-%D8%A7%D8%B9%D8%AA%D8%B1%D8%A7%D8%B6%DB%8C-%D8%A8%D8%B1%DA%AF%D8%B0%D8%A7%D8%B1-%DA%A9%D8%B1%D8%AF%D9%86%D8%AF)، [rfi.fr](https://www.rfi.fr/fa/%D8%A7%DB%8C%D8%B1%D8%A7%D9%86/20220113-%D8%AF%D8%B1-%DA%86%D9%87%D8%A7%D8%B1%D9%85%DB%8C%D9%86-%D8%A7%D8%B9%D8%AA%D8%B1%D8%A7%D8%B6-%D8%B3%D8%B1%D8%A7%D8%B3%D8%B1%DB%8C-%D8%AE%D9%88%D8%AF-%D9%85%D8%B9%D9%84%D9%85%D8%A7%D9%86-%D8%A7%DB%8C%D8%B1%D8%A7%D9%86-%D8%A8%D9%87-%D9%85%D9%82%D8%A7%D9%85%D8%A7%D8%AA-%DA%A9%D8%B4%D9%88%D8%B1-%D9%87%D8%B4%D8%AF%D8%A7%D8%B1-%D8%AF%D8%A7%D8%AF%D9%86%D8%AF))

این است آنچه از ابتدای سال ۱۴۰۰ بر معلمان ایران گذشته است. و ما اگر خودمان در صحنه حاضر نباشیم مجبوریم اخبار آن را از منابع خارجی بشنویم چون هیچ کدام از روزنامه های ایران این اخبار را منتشر نمی کنند، حال نمی خواهند منتشر کنند یا اجازه ندارند. صدا و سیما نیز به رسالت استبدادی خود ادامه می ‌دهد و در این موارد کاملا سکوت می‌کند. تصور کنید اگر این مصايب برای معلمان یک کشور خارجی رخ می داد، همین صدا و سیما چه غوغایی برپا می کرد و امثال کامران نجف زاده چگونه فریاد مظلومیت و دادخواهی سر می‌دادند. بله هموطنان عزیز! از دید صدا و سیما، و در سطح کلی تری برای جمهوری اسلامی که صدا و سیما تریبون رسمی آن است، حقوق بشر تنها برای برخی از خارجیان مصداق دارد و مردم ایران، در کنار مردم سوریه و لبنان و یمن و افغانستان نباید از هیچگونه حق انسانی و اجتماعی بهره مند باشند.

پس هم وطنان! در صحنهٔ تجمعات و اعتراضات به معلمان بپیوندید. ما نشان می دهیم که حق گرفتنی است، نه دادنی! ما از این پس اخبار معلمان را روزانه دنبال خواهیم کرد و هرگاه شورای هماهنگی تشکلهای صنفی فرهنگیان برای تجمع فراخوان دهد، آن را بازنشر خواهیم کرد.



