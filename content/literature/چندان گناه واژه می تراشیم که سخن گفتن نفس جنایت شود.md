---
title: "چندان گناه واژه می تراشیم که سخن گفتن نفس جنایت شود"
date: 2022-02-10T20:31:54+03:30
description: "شعر همیشه همان اثر استاد زنده یاد احمد شاملو"
tags: [احمد شاملو,آزادی]
draft: false
---
همیشه همان…  
اندوه  
همان:  
تیری به جگر درنشسته تا سوفار.

تسلای خاطر  
همان:  
مرثیه‌یی ساز کردن. ــ  
غم همان و غم‌واژه همان  
نامِ صاحب‌ْمرثیه  
دیگر.

□

همیشه همان  
شگرد  
همان…  
شب همان و ظلمت همان  
تا «چراغ»  
همچنان نمادِ امید بماند.

راه  
همان و  
از راه ماندن  
همان،  
تا چون به لفظِ «سوار» رسی  
مخاطب پندارد نجات‌دهنده‌یی در راه است.  

و چنین است و بود  
که کتابِ لغت نیز به بازجویان سپرده شد  
تا هر واژه را که معنایی داشت به بند کشند  
و واژگانِ بی‌آرِش را  
به شاعران بگذارند.  

و واژه‌ها به گنهکار و بی‌گناه تقسیم شد،  
به آزاده و بی‌معنا  
سیاسی و بی‌معنا  
نمادین و بی‌معنا  
ناروا و بی‌معنا. ــ

و شاعران  
از بی‌آرِش‌ترینِ الفاظ  
چندان گناه‌واژه تراشیدند  
که بازجویانِ به‌تنگ‌آمده شیوه دیگر کردند،  
و از آن پس،  
سخن‌گفتن  
نفسِ جنایت شد.
