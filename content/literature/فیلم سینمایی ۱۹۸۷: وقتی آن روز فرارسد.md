---
title: "فیلم سینمایی ۱۹۸۷:وقتی آن روز فرارسد"
date: 2022-02-10T21:56:06+03:30
description: "فیلم سینمایی و داستانی *۱۹۸۷:وقتی آن روز برسد* محصول ۲۰۱۷ کره جنوبی است و بخشی از وقایع منتهی به خیزش دموکراتیک ژوئن ۱۹۸۷ این کشور را نشان می دهد"
tags: [کره جنوبی,دموکراسی,آزادی]
draft: false
---
فیلم سینمایی و داستانی [وقتی آن روز فرارسد](https://en.wikipedia.org/wiki/1987:_When_the_Day_Comes) محصول ۲۰۱۷ کرهٔ جنوبی است و بخشی از وقایع منتهی به [خیزش دموکراتیک ژوئن ۱۹۸۷](https://en.wikipedia.org/wiki/June_Struggle) این کشور را نشان می دهد. این فیلم به کارگردانی [ژانگ جون-هوان](https://en.wikipedia.org/wiki/Jang_Joon-hwan) و بر اساس ماجراهای واقعی ساخته شده است.

## داستان فیلم
در زمان حکومت نظامی رییس جمهور [چان دو-هوان](https://en.wikipedia.org/wiki/Chun_Doo-hwan) در ۱۹۸۷، یک فعال دانشجویی به نام [پارک جونگ-چول](https://en.wikipedia.org/wiki/June_Struggle#Torture_and_death_of_Park_Jong-cheol) که به ارتباط با کمونیستها متهم شده در زمان بازجویی زیر شکنجه کشته می شود. کمیسر *پارک چئو-وون*، مسئول بیرحم بازپرسی از مظنونین کمونیست، ناظر بازجویی است و تلاش می کند این اتفاق را لاپوشانی کند. پارک چئو-وون به همراه فرماندار در یک کنفرانس مطبوعاتی به خبرنگاران اعلام می کنند پارک جونگ-چول در اثر حملهٔ قلبی ناشی از ترس  مرده است. کمیسر پارک چئو-وون سعی می کند بلافاصله ترتیب سوزاندن جسد جونگ-چول را بدهد تا پزشکان نتوانند جسد را کالبدشکافی کنند. مردان کمیسر به بازرس *چویی* که مسئول رسیدگی به مرگ فعال دانشجویی است نزدیک می شوند و از او می خواهند سوزاندن جسد را جلو بیاندازد، ولی بازرس نمی پذیرد و در مقابل فشار آنان مقاومت می کند. کالبدشکافی برغم تلاشهای کمیسر در حضور عموی جونگ-چول انجام می شود و مشخص می شود دانشجوی جوان به قتل رسیده است. عموی جونگ-چول بیرون بیمارستان کشته شدن برادرزاده اش را به مردم اطلاع می دهد. بازرس چویی از کار اخراج می‌شود و مدارک کالبدشکافی را به *یون سانگ-سام* می دهد، خبرنگاری که داستان مرگ جونگ-چول را برخلاف مقررات کشوری که گزارش درمورد این مرگ را ممنوع کرده اند، دنبال می کند. یافته های یون سانگ-سام به همهٔ مردم نشان می دهد پارک جونگ-چول بر خلاف گزارش رسمی پلیس سکتهٔ قلبی نکرده بلکه خفه شده است.

وقتی مردم از قتل دانشجو به دست بازجویان آگاه شدند، کمیسر پارک چئو-وون دو بازجو را انتخاب می کند و از آنان می‌خواهد اتهام جنایت قتل را به گردن بگیرند. کمیسر به یکی از این بازجویان به نام *جو هان-کیونگ* قول می دهد کاری کند که وی به جرم سبکتر قتل غیرعمد محکوم شود، اگرچه نمی تواند به وعده اش عمل کند که در جلسهٔ ملاقات جو هان-کیونگ با همکارانش موجب چند جدال و ستیزهٔ شدید می شود. جو هان-کیونگ کمیسر و سایر همکارانش را به افشای حقیقت تهدید می کند. نگهبان زندان، *هان بیونگ-یانگ* شاهد تعدادی از این بحث و جدلها است. بعد معلوم می شود او با رهبران فعالان سیاسی در ارتباط است. بیونگ-یانگ سعی می کند رییس زندان را قانع کند مدارک ثبت وقایع این ملاقات ها را افشا کند. این اسناد شواهد کافی برای محکومیت بازجویان به مخفی کردن واقعیت را فراهم می کند.

خواهرزادهٔ هان بیونگ-یانگ، یک دختر دانشجو به نام *یئون هی* است که گاهی اوقات برای ارسال پیام مخفی به داییش کمک می کند، ولی به طور کلی به فعالیت سیاسی و اجتماعی علاقه ای ندارد. یک روز یئون هی در میانهٔ درگیری تظاهرکنندگان و نیروهای پلیس گیر می افتد و یک پسر دانشجوی خوش قیافه او را از دست یک مامور پلیس خشن نجات می دهد. این دو دانشجو در دانشکده یکدیگر را می بینند و یئون هی به باشگاه فعالان سیاسی ملحق می شود. در یکی از جلسات باشگاه فیلمی از [قیام و قتل عام گوانگجو](https://en.wikipedia.org/wiki/Gwangju_Uprising) نمایش داده می شود. ولی یئون هی همچنان تمایلی ندارد عضو باشگاه شود. در این میانه در یک جلسه ملاقات، کمیسر پارک بازپرس جو هان-کیونگ و خانواده اش را تهدید به مرگ می کند و وقتی رئیس زندان می خواهد جلویشان را بگیرد، به همراه افرادش رییس زندان را به شدت کتک می زنند. رییس زندان راضی  می شود مدارک ملاقات ها را افشا کند. هان بیونگ-یانگ از یئون هی می خواهد مدارک را به واسطه اش برساند. ولی یئون هی از این کار خودداری می کند. هان بیونگ-یانگ می خواهد خودش مدارک را به واسطه برساند ولی افراد کمیسر پیش از او مکان واسطه را کشف می کنند و یکی از افراد کمیسر هان بیونگ-یانگ را شناسایی می کند. آنها سپس هان بیونگ-یانگ را دستگیر کرده و در همان اتاقی که پارک جونگ-چول شکنجه شده بود، شکنجه می کنند. در میانهٔ شکنجه، کمیسر تصویری از خانواده اش را به بیونگ-یانگ نشان می دهد و تعریف می‌کند که در کودکی شاهد بوده یک کمونیست تندرو خانواده اش را به قتل رسانده است.

مادر یئون هی متوجه می شود همان کسی که مسئول بازجویی از پارک جونگ-چول بوده، یعنی کمیسر پارک از برادرش بازجویی می کند. یک روز او و یئون هی و چند نفر دیگر از اعضای خانوادهٔ هان بیونگ-یانگ پشت دروازهٔ زندان جمع می شوند و می خواهند با هان بیونگ-یانگ ملاقات کنند ولی ماموران مانع این کار می شوند. آنها به ماموران اعتراض می کنند. گروهی از ماموران ویژه با خودروهای ون سرمی رسند، اعضای خانواده رادستگیر کرده و با آن خودروها می برند و هر کدام را در نقطه ای از بیرون شهر رها می کنند.

یئون هی که از دستگیری دایی اش پشیمان شده، خودش مدارک را به واسطه می رساند. مدارک به اتحادیهٔ کشیشان کاتولیک برای عدالت می رسد. این اتحادیه در مراسمی برای همهٔ مردم افشا می کند که پارک جئون-چول توسط دو بازجوی زندانی و سه بازجوی دیگر طی بازجویی کشته شده، و کمیسر پارک چئو-وون ناظر مستقیم عملیات بوده و سعی کرده واقعیت قتل را مخفی نگه دارد. یک فلش بک به صحنهٔ قتل پارک جئون-چول نشان می دهد بازپرس جو هان-کیونگ به او طعنه زده و می گوید اگر در آن اتاق بمیرد، برای هیچکس مهم نیست. کمیسر پارک می فهمد شخص رئیس جمهور *چون* پذیرفته کمیسر دستگیر شود و به جرم قتل جونگ-چول محکوم شود. هان بیونگ-یانگ، نگهبان زندان، آزاد می شود و نزد خانواده اش برمی گردد. مدتی بعد یئون هی در روزنامه تصویری از همان پسر جوان خوشقیافه و فعال دانشجویی می بیند که در تظاهرات بر اثر برخورد نارنجک گاز اشک آور به پشت سرش کشته شده است. مشخص می شود او [لی هان-یئول](https://en.wikipedia.org/wiki/June_Struggle#Death_of_Lee_Han-yeol) است. در نهایت یئون هی به جنبش برای دمکراسی ملحق می شود.

## صحنه های فیلم که برای ما ایرانیان آشنا و آموزنده است
* ابتدا مسئولان آشکارا در مورد مرگ جونگ-چول به مطبوعات دروغ می گویند و آن را یک حادثه می دانند. وقتی بخشی از واقعیت افشاء می شود، کمیسر دو نفر از بازجویان زیر دستش را قربانی می‌کند و گناه  را گردن آنها می اندازد تا از خودش رفع اتهام کند. در نهایت وقتی کل حقیقت ماجرا آشکار می شود شخص رئیس جمهور، کمیسر را قربانی می کند تا از خودش رفع اتهام کند.
* در دفتر روزنامه تخته سیاهی دیده می شود که رویش چند جمله نوشته شده است. سردبیر و هیأت تحریریهٔ روزنامه پیش از تصمیم برای چاپ مقالات، به آن تخته سیاه نگاه می کنند. این تخته سیاه حاوی عنوانهایی است که ماموران امنیتی به سردبیر روزنامه اعلام کرده اند و روزنامه حق ندارد درموردشان مطلبی چاپ کند.
* روزی که دانشجویان فعال سیاسی می خواهند یک تظاهرات راه بیاندازند، ابتدا با یکدیگر هماهنگ کرده و همگی در یک نقطه از شهر جمع می شوند درحالی که بنرهای شعار نویسی شده را در کیف و کوله پشتی هایشان مخفی کرده اند. با علامت لی هان-یئول، همه با هم بنرها را از کیفها خارج کرده و شروع به شعار دادن می‌کنند. به این ترتیب ماموران پلیس غافلگیر می شوند و دانشجویان هستهٔ اولیهٔ تظاهرات را شکل می دهند.
* در روز اصلی تظاهرات، ماموران سرکوبگر با شلیک گاز اشک آور و گلوله های پلاستیکی گروهی از تظاهر کنندگان را به زمین می اندازند. آنها می خواهند پراکنده شوند که لی هان-یئول با شعار دادن، همه را دوباره گرد هم جمع می کند.

## سخن آخر
فیلم «وقتی آن روز فرارسد» به ویژه برای ما ایرانیان در شرایط امروز بسیار آموزنده است و ما تماشای آن را به همهٔ هموطنان توصیه می‌کنیم.
