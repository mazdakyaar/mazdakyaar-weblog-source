---
title: "در وانفسای جنگ و آشوب، انسان را فراموش نکنیم"
date: 2019-05-29
description: "شعار و آرمان اصلی سازمان خودرهاگران، رعایت نهادینه‌ی جان و کرامت انسان است. دکتر عرفانی در این مقاله در مورد این مفهوم و اهمیت آن در دوران معاصر و شرایط کنونی ایران توضیح می‌دهد"
tags: [عقلانیت و انسانیت]
draft: false
---
﻿
در پَس تمامی معضلات و چالش هایی که کشور ما را محاصره کرده است یک مشکل فلسفی برجسته می‌شود: نبود احترام به جان و کرامت انسان. این مشکل از دو امر ناشی می‌شود: نبود سنت فکری برای نظریه پردازی در این باره و دوم، نداشتن ساختارهای عینی برای رعایت این حقوق. این دو پدیده، به شکل مرتبط، پا به پای هم قرن هاست پیش می‌روند و حاصل آن چیزی جز خشونت در سطوح خرد و کلان و عادی شدن آن در ذهن و عین زندگی ایرانیان نبوده است. 

فقدان نظریه‌ی انسان مدار به دلیل عادی شدن انسان ستیزی در بطن تاریخ ایران است. روشنفکران ایرانی هرگز نظریه پردازی برای پاسداشت جان و کرامت انسان را به عنوان یک ضرورت احساس نکرده اند. به همین خاطر نه حرکت فکری انسان مدار داشته ایم و نه جنبش اجتماعی مدافع حفظ جان و رعایت کرامت انسان. اشاراتی هم اگر بوده به صورت پراکنده و اغلب در سطح شعر و شاعری. 

تا وقتی این خلاء مهم در سپهر فکری ایرانیان برجاست، نتایج آن نیز می‌تواند بازتکرار شود. از جمله این که در جابجایی‌‌های پیاپی قدرت سیاسی، فرصت برای بروز خشم و نفرت و تسویه حساب خونین با مخالفان فراهم می‌شود و هر بار یک پیشینیه‌ی سیاه را برای انتقام کشی‌‌های خونین آینده آماده می‌سازد.

نگاه کنیم به قتل عام‌‌های شاه اسماعیل صفوی برای استقرار پادشاهی سلسله‌ی خود؛ به یاد آوریم کشتارهای آقا محمدخان قاجار برای تاسیس سلطنت قاجاریه؛ فراموش نکنیم سرکوب و کشتارهای مخالفان توسط رضا شاه برای استقرار سلطنت پهلوی و ادامه‌ی آن بعد از کودتای ۲۸ مرداد توسط فرزند وی و سرانجام، به خاطر داریم قتل عام مبارزین و مخالفین در دهه‌ی شصت خورشیدی توسط حکومت اسلامی. 

سنت انسان ستیزی چنان در تاریخ ما ریشه دوانیده که امروز نیز تصور یک گذر غیر خونین از رژیم کنونی را ناممکن جلوه می‌دهد. پس، این رشته سر دراز دارد و همین طور در ابعاد خرد و کلان خود ادامه دارد. 

بنا گذاشتن یک جریان فکری انسان مدار کار آسانی نیست. نگارنده به همراه برخی از تلاشگران سیاسی در دی ماه سال ۱۳۸۸ در قالب تشکلی به اسم «سازمان خودرهاگران» برای نخستین بار، انسان مداری را به عنوان پایه‌ی فکری یک تشکل سیاسی مطرح کردند. در آن چارچوب، ما انسان مداری را «رعایت نهادینه‌ی جان و کرامت انسان» دانستیم. دو معنا از واژه‌ی «نهادینه» در این تعریف مستفاد می‌شود: نخست، نهادینه شده در ذهن افراد، که همان فرایند درونی ساختن آگاهانه‌ی ارزش جان و کرامت انسان است و دوم، نهادینه به معنای حضور پشتوانه‌ی عملی در جامعه در قالب نهادهایی که ماموریت، بودجه و امکانات در راستای حفاظت از جان شهروندان و نگهبانی از حقوق و حرمت آنها دارند. 

ما بر این باور بودیم که برای رسیدن به یک جامعه‌ی انسان مدار می‌بایست نخست یک جریان فکری در این باره پا می‌گرفت تا ارزش‌‌ها و مفاهیم را مطرح و همگانی سازد. هنوز در گام‌‌های نخستین این مسیر بلند هستیم، اما اگر این جریان فکری بتواند دوام و گسترش یابد، از دل آن به یک جریان اجتماعی می‌رسیم. یعنی بازیگران اجتماعی این جریان فکری را به تدریج در درون جامعه و در عرصه‌‌های خرد به کار می‌گیرند، به نحوی که بتوان در دراز مدت امید داشت تا حوزه‌‌های کلان جامعه نیز بتواند بر اساس اصول انسان مداری ساماندهی و مدیریت شود. 

پس، گام نخست تقویت این جریان فکریست. در این باره باید تا آن جا که ممکن است نوشت، ترجمه کرد، مطالعه کرد، انتشار داد و به هر شکل که میسر است، ضرورت و اهمیت رعایت نهادینه‌ی جان و کرامت انسان را به لایه‌‌های مختلف جامعه و در قالب‌‌های مناسب با ویژگی‌‌های فرهنگی هر قشر آموزش داد. باید هر فرصت رسانه‌ای را در این باب به خدمت گرفت و تا آن جا که ممکن است مفاهیم، نظریه‌‌ها و آموزه‌‌ها را در این باره در معرض دید همگان قرار داد. ما به طور مستمر سالهاست در تلویزیون دیدگاه، در کنار سایر موضوعات روز، به این مهم مشغولیم. اما باید که طیف گسترده‌ای از رسانه‌‌ها چنین کنند تا حق مطلب ادا شود. 

تنها در صورتی که یک جریان فکری انسان مدار میان ما ایرانیان مستقر شود می‌توانیم امید داشته باشیم که در فرصت‌‌های بعد از دل آن یک جریان اجتماعی تولد یابد؛ یعنی بخش هایی از جامعه، که به دلیل آشنایی و آموزش و باور و اعتقاد به انسان مداری می‌توانند در زندگی اجتماعی برای این ایده‌‌ها نقش فاعل و کننده را بازی کنند و تاثیر عملی بر شهروندان داشته باشند. 

بدیهی است که در نبود پراتیک (کنش) انسان مداری، نظریه ناکام می‌ماند، اما فاجعه‌ی کشور ما این است که در حال حاضر حتی نظریه‌ی انسان مدار نیز نداریم. 

امیدواری نگارنده این است که روشنفکران و تولیدگران فکر در کشور ما تابع شرایط پرحادثه‌ای که میهنمان را در برگرفته از این مهم غافل نشوند. چرا که هر واقعه‌ای هم در ایران رخ دهد، بدون بستری که در آن «جان و کرامت انسان» در بالاترین- و تکرار می‌کنیم- در بالاترین مقام ارزشی قرار نگیرد، همیشه، مثل گذشته، بهانه‌ای پیدا می‌کنیم که بتوانیم به خاطراهمیت بخشیدن افراطی به آن، مقام جان انسان را به رده‌ی دوم و دهم جدول ارزشی بکشانیم و در سایه‌ی این کار، انسان ایرانی را قتل عام کنیم، شکنجه دهیم، از آزادی محروم کنیم، سرکوب کنیم، به زندان افکنیم و در صورت نیاز در وسط چهارراه‌‌ها به دار بکشیم. 

این تغییر رژیم نیست که دمکراسی می‌آورد، تغییر انسان-محور رژیم است که دمکراسی به همراه خواهد داشت. بنابراین، به جای صرف پرداختن به شکل، به فکر آن باشیم که محتوا را عمده کنیم. 

اگر تفکر انسان مدار در کشور ما مستقر شده بود، امروز در مقابل انتخاب‌‌های باطلی مانند یا جنگ و نابودی کشور یا مذاکره و بقای سیاه سالاری حکومت اسلامی نبودیم. چون هم اولی و هم دومین گزینه، جز نفی حق پایه‌ای انسان، که زندگی در آرامش و رفاه و امنیت است، چیز دیگری نیست. وقت آن است که به طور فعال در پی تغییر نگرش ایرانیان به انسان باشیم تا راه سومی در میان انتخاب‌‌های دائمی میان بد و بدتر تولد یابد. تا به این مشکل بنیادین نپرداخته‌ایم تغییرات سیاسی  مانند رفتن این رژیم و آمدن دیگری در سطح باقی می‌ماند و در عمق، این مرگ و محرومیت انسان ایرانی است که دوام می‌آورد. 

امید است حتی در این شلوغی وقایع و اتفاقات روزانه در مورد کشورمان، بتوانیم با تولید کمّی و کیفی خوب، ادبیات فراگیری برای مقوله‌ی انسان مداری پدید آوریم و آن را در تمامی سطوح جامعه گسترش دهیم تا در یک مقطعی، به عنوان یک جریان فکری و بعد، به عنوان جریان اجتماعی بروز کند و سپس در عرصه‌‌های مشخص سیاسی تبلور یابد. 

انسانیت جوهره‌ی هر حرکت ارزشمند سیاسی است.# 

---
[خواندن متن اصلی این مقاله در سایت تلویزیون دیدگاه](https://www.didgah.tv/%d8%af%d8%b1-%d9%88%d8%a7%d9%86%d9%81%d8%b3%d8%a7%db%8c-%d8%ac%d9%86%da%af-%d9%88-%d8%a2%d8%b4%d9%88%d8%a8%d8%8c-%d8%a7%d9%86%d8%b3%d8%a7%d9%86-%d8%b1%d8%a7-%d9%81%d8%b1%d8%a7%d9%85%d9%88%d8%b4-%d9%86/)

برای دنبال کردن برنامه های تحلیلی نویسنده به وبسایت تلویزیون دیدگاه مراجعه کنید: [www.didgah.tv](https://www.didgah.tv)

برای اطلاع از نظریه ی «بی نهایت گرایی» به این کتاب مراجعه کنید: 
[«بی نهایت گرایی: نظریه ی فلسفی برای تغییر» در www.ilcpbook.com](http://www.ilcpbook.com/books-in-persian)

آدرس تماس با نویسنده: korosherfani@yahoo.com
