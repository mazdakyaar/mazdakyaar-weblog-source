---
title: "توافق نظری حداقلی همکاری عملی حداکثری"
date: 2022-06-04
description: "در آستانه‌‌ی فروپاشی اقتصادی ناشی از ابرتورم و بی ثباتی اجتماعی از یکسو، و حملهٔ نظامی خارجی از سوی دیگر قرار داریم. دکتر عرفانی در این مقاله تنها راه نجات ایران را اقدام مشخص عملی در چهارچوب توافق نظری حداقلی و همکاری عملی حداکثری برای کسب قدرت می‌داند. چون معتقد است فعالیت سیاسی بدون چشم داشتن بر کسب قدرت شوخی بی مزه‌ای بیش نیست"
tags: [اتحاد و اتفاق,بحران,تورم,گرانی,جنگ,سازماندهی,شورش گرسنگان]
draft: false
---
در حالی که رژیم آخوندی-پاسداری در باتلاق خودساخته دست و پا می‌زند، اسرائیل با سرعتی چشمگیر در حال به صف کردن کلیه‌ی کشورهایی است که حضور آنها را در یک جبهه‌ی متحد تهاجم علیه ایران لازم و ضروری می‌داند. آمریکا به طور علنی به این اتحاد نامقدس پیوست و تمام تلاش‌‌ها برای وارد ساختن آخرین کشور مهم مورد نیاز برای این منظور، یعنی عربستان سعودی، در جریان است. به این ترتیب، پیمان ابراهیم به سرگردگی اسرائیل و با حمایت نظامی، سیاسی و اقتصادی واشنگتن و متحدانش می‌رود که محور اصلی حذف پاره‌ای از کشورها از نقشه‌ی خاورمیانه باشد. بن بست کامل برجام و اقدام آژانس بین المللی انرژی اتمی برای محکوم کردن ایران این روند را تسریع خواهد کرد.

در این میان رژیم، به دلیل ماهیت غیرایرانی سران آن و ماهیت ضد ایرانی عملکرد آن، مشکلی با بردن کشور به سوی تخریب و تجزیه ندارد. برای آخوند و پاسدار و دزد بازاری موتلفه، شکم و زیرشکم و هرزگی و عیاشی و دزدی و غارت، بالاترین ارزش‌های این دنیا، دنیای برزخ و آخرتشان است. به همین خاطر، به آتش کشیدن کل ایران و فراهم ساختن شرایط متلاشی شدن آن به عنوان یک تمامیت ملی و سرزمینی، کمترین مشکلی محسوب نمی‌شود تا زمانی که بساط سور و عیش و فساد آنها پابرجا بماند، اگر شد در ایران، اگر نه در هر نقطه‌ی دیگری از جهان از جمله در سرزمین «دشمن» در حومه‌ی حیفا و تل آویو یا ونکوور و دمشق و تایلند. به طور مثال فردی بسیجی-بانکدار به اسم محمد رضا خاوری که اینک بین کانادا و تل آویو با پسرانش در رفت و آمد و سرمایه‌گذاری در هر دو کشور می‌باشد، بیش از سه میلیارد دلار از پول‌های مردم ایران را دزدید و با سه پاسپورت ایرانی، کانادایی و اسرائیلی خود مشغول خوشگذرانی و خندیدن به ریش ۹۰ میلیون ایرانی است. این رقم با قیمت دلار کنونی (۳۲ هزار تومان) بیش از ۹۶ هزار میلیارد تومان می‌شود که معادل دو سال و هشت ماه کل یارانه‌های اولیه ۷۵ میلیون شهروند یارانه بگیر ایران است.

در این موقعیت بدیهی است که چشم اندازی سیاه در انتظار کشورمان است: قحطی، بی آبی، گرسنگی، بیماری، مرگ، بمباران و جنگ. فراموش نکنیم شرایط می‌تواند به گونه‌ای تباه شود که در این فهرست، مرگ شاید راحت‌ترین و بی‌دردسرترین آینده‌ای بشود که در انتظار هر ایرانی مجبور به سکونت و باقی ماندن در ایران باشد. در چنین شرایطی باید به این اندیشید که برای پرهیز از سقوط به این جهنم ساخته‌ی دست سران تهران و تل آویو و واشنگتن و ریاض و لندن، چه می‌توانیم بکنیم.

## فکر کنیم!
نگارنده براین باورست که زمان کودک صفتی‌‌های روشنفکرمآب با فرمول‌‌های شگفتی برانگیز مانند «رهبری جمعی» و امثال آن گذاشته است. شرم آور است که مشتی شبه روشنفکر کنج عافیت نشسته و بی خبر از سیاست بیایند و برای معدود تلاش‌هایی که فعالان و تشکل‌‌های سیاسی برای استقرار رهبر و رهبری بر جنبش اعتراضی به خرج می‌دهند عنوان «مرض» را مورد استفاده قرار دهند. «مرض» واقعی را در واقع این شبه روشنفکران دارند که چهل سال است با بیرون دادن تئوری‌‌های بی پایه‌ی خود شاهد فروریزش یک تمدن ده هزار ساله در کشور خویش بوده اند و انگشت کوچک خود را هم تکان نداده اند و تنها به مشتی گنده گویی‌‌های دماغ‌‌های پر خویش اکتفاء کرده اند.

دیگر فرصتی برای این علائم آسیب شناسی (pathological) عدم بلوغ فکری و شخصیتی این معطل‌‌های تاریخ نیست. اینک اتکاء مردم به همان اقلیت کنشگر داخل و فعالان سیاسی میهن دوست خارج است تا بتوانند برای این مصیبت در حال تبدیل به فاجعه‌ی بی بازگشت راه نجاتی بیابند.

## اما چگونه؟
به نظر می‌رسد که، اگر معیار «عمل» باشد، می‌توان سنجید که شانس موفقیت ما چقدر است. از خود بپرسیم چه تعداد از این ۹۰ میلیون ایرانی حاضرند وارد اقدام مشخص مبارزاتی شده و چه تعداد نشسته و منتظر و ناظرند. اگر شمار گروه اول اندک باشد، نابودی ایران حتمی است، اما اگر بر شمار کسانی که می‌خواهند دست به کنش و اقدام بزنند افزوده شود، می‌توان امیدوار بود که دریچه‌ای به سوی شرایط بهتر باز شود.

برای این که بدانیم روند نجات از چه مسیری عبور خواهد کرد، بار دیگر نقشه‌ی راه احتمالی را مروری کنیم:

1. ضعف مدیریتی و مالی سبب استقرار «ابرتورم» در کشور می‌شود.
2. ابرتورم، ثبات اقتصادی و اجتماعی را زیر سوال می‌برد.
3. نبود ثبات، جامعه را به کنش و اعتراض وا می‌دارد.
4. اعتراضات اوج گرفته، رادیکال شده و به فروپاشی سیاسی حاکمیت می‌انجامد.
5. در صورت وجود جایگزین، کشور به کنترل آن نیرو می‌افتد.
6. ادامه‌ی حیات سیاسی کشور تابع رفتار جایگزین از یکسو و برخورد جامعه با آن تعیین خواهد شد.

این شش مرحله البته در صورت تهاجم نظامی و بروز جنگ به مسیر دیگری خواهد کشید.

* در صورت حمله‌ی نظامی و واکنش رژیم، جنگ سر می‌گیرد.
* نوع جنگ، «تمام عیار» (total war) است.
* جنگ «تمام عیار»، بدون تردید، کشور را نابود کرده و ایران را تجزیه می‌کند.
* در نهایت ایرانی به صورت تمامیت نخواهد بود و باید در مورد واقعیت جغرافیای سیاسی آن زمان صحبت کنیم.

از آن جا که بروز جنگ تابع اراده‌ی تل آویو و واشنگتن و شرکت‌‌های تسلیحاتی و محافل صهیونیستی است و به خواست من و شما ایرانی باز نمی‌گردد، در مورد آن چیز زیادی نداریم بگوییم. تنها کاری که در این رابطه، ضمن ابزار مخالفت با جنگ، از ما ساخته است، تلاش هر چه سریعتر برای پایین کشیدن رژیم کنونی از قدرت است تا بهانه‌ی حمله‌ی نظامی از دست دشمنان خارجی ایران بیرون آید.

به نقشه‌ی راه باز گردیم.

از آن جا که مرحله‌ی نخست، یعنی استقرار ابرتورم، با شاخص قیمت افسار گسیخته‌ی ارز، در حال انجام است، قابل پیش بینی است که بی ثباتی اقتصادی و اجتماعی در سطح گسترده و مشکل ساز شروع شده، ادامه‌ی یافته و اوج خواهد گرفت. در آن نقطه‌ی اوج است که اعتراضات سراسری اقشار محروم و متوسط به فقر کشیده شده آغاز می‌شود. در آن جاست که حضور عنصر رهبر، رهبری و سازماندهی می‌تواند کار را به سوی پایین کشیدن رژیم و استقرار یک نیروی جایگزین سوق دهد.

در حال حاضر، در ورای شبه روشنفکران نشسته در برج عاج و در حال پیچیدن نسخه علاج ایران بیمار با ترکیب محیر العقولی از اشک مورچه و سایه‌ی نردبام (رهبری جمعی به طور مثال)، بهتر است ایرانیان بالغ و واقع گرا به برخی سوالات عملیاتی بپردازند:

* چگونه می‌توان روحیه‌ی اعتراض گری را در میان اقشار مختلف جامعه گسترش داد؟
* چگونه می‌توان حداقلی از سازماندهی یا خودسازماندهی را میان لایه‌‌های معترض جامعه شروع کرد، توسعه داد و جا انداخت؟
* چگونه می‌توان یک شعار واحد را به عنوان خواست عمومی جامعه‌ی معترض مطرح و آن را نهادینه کرد؟
* چگونه می‌توان شجاعت را تقویت و ترس کاذب مردم را از میان برد؟
* چگونه می‌توان ضرورت اصل دفاع از جان خود را در مقابله با ماشین سرکوبگر رژیم در میان جمعیت معترض جا انداخت و آنها را از حیث روانی برای این کار آماده ساخت؟
* چگونه می‌توان یک رهبر را به عنوان نماد جریان رهبری میان مردم جا انداخت؟
* چگونه می‌توان نقشه‌ی مناسبی برای هجوم و خلع قدرت از حاکمیت کنونی را طراحی و تدارک دید؟ (تدارک تصرف منطقه‌ی پاستور در تهران، بیت رهبری، مجلس، قرارگاه‌‌های فرماندهی سپاه، فرمانداری ها، استانداری ها، مراکز امنیتی و پایگاه‌‌های نیروهای سرکوبگر، صدا و سیما در تهران و مراکز استانی آن، …)
* چگونه می‌توان از حالا توطئه‌‌های خارجی و احتمال‌‌های خطرساز داخلی برای فاز فروپاشی ساختار حاکمیت را پیش بینی کرد و برای آن تدارک دید و آمادگی به دست آورد؟ (نیروهای مزدور فراوان و سازمان یافته در خدمت اسرائیل، آمریکا، انگلستان، ترکیه و امثال آن در ایران حاضرند و عمل می‌کنند که باید شناسایی و خنثی شوند).
* چگونه می‌توان چالش‌‌های استقرار نظم و امنیت را در سراسر کشور بعد از فروپاشی رژیم را پیش بینی و برای مقابله و پیشگیری با آنها آمادگی به دست آورد؟
* چگونه باید از حالا طرح دولت موقتی را داشت که براساس آن قرار است، در نبود قدرت مرکزی، مسئولیت اداره‌ی امور جاری کشور را بر عهده گیرد؟

این‌‌ها برخی از موضوعاتی است که از همین حالا باید در دستور کار هر نیروی فعال سیاسی واقع گرایی قرار داشته باشد. دیگر فرصتی برای بحث‌‌های پرطمطراق و نازا نیست، آن را به روشنفکرنماهای ترسوی خود را به خواب زده وا می‌گذاریم تا در باره‌ی فرمول‌‌های مشعشانه‌ی خویش بنویسند و بگویند. ما عمل‌گرایانی که نگران آینده‌ی ایران عزیزمان هستیم باید یکدیگر را پیدا کرده و براساس اصل ساده «توافق نظری حداقلی و همکاری عملی حداکثری» شروع به فعالیت کنیم. برای این منظور وقتی به سراغ یکدیگر می‌رویم این را مطرح نکنیم که «بیایید بنشینیم با هم صحبت کنیم» بلکه از او بپرسیم «الان چه کار مشترکی می‌توانیم با هم شروع کنیم.»

این را بدانیم که در مدیریت گفته می‌شود: تدارک همان قدر مهم است که اجرا. هیچ اجرایی بدون تدارک خوب موفق نمی‌شود. پس، تدارک مدیریت قیام اعتراضی در راه را ببینیم و آماده باشیم. نبردی سهمگین و سخت در پیش رو داریم که فداکاری‌‌ها و درایت‌‌های بسیار خواهد طلبید. اما ارزش زندگی در تبدیل آن به بهتر ساختن زندگی است، نه در هدر دادن آن در آرزوی زندگی بهتر.

اینک می‌آییم بر سر یک موضوع حساس و مهم.

## اسطوره‌ی اتحاد همه با همی
در این شرایط بسیاری مطرح می‌کنند که باید اتحادهای سیاسی «فراگیر» و «همه با هم» صورت گیرد تا نیروی جایگزین آماده شود. این سخن در کلیت خود معتبر است، اما به یاد داشته باشیم که رفتن به دفعات مکرر از یک راه غلط ما را به مقصد درست نمی‌رساند. این روش و سفارش دهه هاست توصیه و دنبال شده و ره به جایی نبرده است. چرا؟

در کنار دلایل متعدد، نگارنده براین باورست که یک علت مهم قابل شناسایی است: این اتحادها پایه‌ی اجتماعی و بستر عملیاتی مشخص در داخل کشور نداشته‌اند؛ به همین دلیل، به سرعت به یک تجمع از تشکل‌‌ها و افرادی تبدیل می‌شده که برای ابراز رویاها و آرزوها و خواست‌‌های خویش گردهم می‌آمده‌اند و چون فاقد هرگونه توان عملی و عملیاتی در بطن جامعه بوده‌اند به سرعت، با گرفتن خصلت محفل نشینی، از هم می‌پاشیده‌اند.

این واقعیت امروز هم بعد از چهل سال تلاش کاذب باز هم صادق است. تا زمانی که یک نیروی سیاسی، فاقد پشتیبان عمل گرای داخل کشور باشد، در بهترین حالت، تبدیل به مرکز صدور اطلاعیه می‌شود و بس. این اقدامات ساده لوحانه‌ی تکراری را باید کنار گذاشت و از ذات پدیده‌ی سیاست، قانونمندی کار سیاسی را بیرون کشید: سیاست عرصه‌ی قدرت است و فعالیت سیاسی برای کسب قدرت. در ورای این، می‌شود همان قصه‌ی هزار و یک شب شبه روشنفکران متوهم خودسیاستمدارپندار که ناکارآمدی رقت آورشان ترحم و تاسف هر عنصر به راستی سیاسی یعنی عنصر در پی کسب قدرت سیاسی را بر می‌انگیزد.

عنصر سیاسی از صبح سحر تا پاسی از شب یک فکر بیشتر ندارد و آن کار و تلاش برای به دست آوردن قدرت است و بس. باقی، قصه و قصه‌بافی و قصه‌سرایی و قصه‌خوانی است. کار سیاسی بدون چشم داشتن بر کسب قدرت، شوخی بی مزه‌ای بیش نیست.

نگارنده بر این باورست که از این پس، با توجه به ورود جامعه به فاز تعیین سرنوشت تاریخی خویش، نیروهایی که می‌توانند در عمل در جستجوی کسب قدرت سیاسی باشند فرصت این را خواهند داشت که در یک مقطع مناسب و پیشرفته از حرکت، در صورت یک توافق نظری حداقلی داوطلبانه به یک همکاری عملی حداکثری مفید دست بزنند. اگر چنین شود، آن مجموعه‌ای که قرار است به قدرت برسد به تدریج با حضور و همکاری چنین نیروهایی شکل گرفته و جریان رهبری جنبش و تبدیل آن به جایگزین رژیم آخوندی را خواهیم داشت. شدنی است اگر بخواهیم. انتخاب با ماست.#

---
[متن اصلی این مقاله را در سایت تلویزیون دیدگاه بخوانید](https://www.didgah.tv/%d8%aa%d9%88%d8%a7%d9%81%d9%82-%d9%86%d8%b8%d8%b1%db%8c-%d8%ad%d8%af%d8%a7%d9%82%d9%84%db%8c%d8%8c-%d9%87%d9%85%da%a9%d8%a7%d8%b1%db%8c-%d8%b9%d9%85%d9%84%db%8c-%d8%ad%d8%af%d8%a7%da%a9%d8%ab%d8%b1/)

برای دنبال کردن برنامه های تحلیلی نویسنده به وبسایت تلویزیون دیدگاه مراجعه کنید: [www.didgah.tv](https://www.didgah.tv)

برای اطلاع از نظریه ی «بی نهایت گرایی» به این کتاب مراجعه کنید: 
[«بی نهایت گرایی: نظریه ی فلسفی برای تغییر» در www.ilcpbook.com](http://www.ilcpbook.com/books-in-persian)

آدرس تماس با نویسنده: korosherfani@yahoo.com

