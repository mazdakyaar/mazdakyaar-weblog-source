---
title: "سال جدید: آینده‌ی ناروشن ایران در تاریکی آینده‌ی جهان"
date: 2022-04-23T22:00:59+04:30
description: "ترسیم افق پیش روی برای رویدادها در هر کشوری بدون درک شرایط جهانی ناممکن است. این امر به ویژه پس از طی دوره‌ی چهل ساله‌ی «جهانی شدن» به صورت یک ضرورت در هر کار تحلیلی و برای هر پیش بینی واقع گرایانه ای مطرح است. به همین دلیل نیز داشتن تصویری از آینده‌ی ایران بدون در نظر گرفتن پارامترهای کلان بین المللی، بین قاره ای و جهانی ناممکن است. این نوشتار سعی می‌کند که در این ابتدای قرن پانزدهم هجری خورشیدی، براساس تقویم حاکم برایران و با آغاز سال ۱۴۰۱، تصویری از آن چه از این پس در انتظار کشورمان است ترسیم نماید. لازم به توضیح است که این ارائه نه مفصل است و نه کامل. در حد یک مقاله و برای دادن ایده‌ای به کسانی است که هنوز حفظ تمامیتی به اسم ایران برایشان مهم است."
tags: [آگاهی,آینده,ایران,بحران,پیشبینی,جهان,سازماندهی,سرمایه داری]
draft: true
---
ترسیم افق پیش روی برای رویدادها در هر کشوری بدون درک شرایط جهانی ناممکن است. این امر به ویژه پس از طی دوره‌ی چهل ساله‌ی «جهانی شدن» به صورت یک ضرورت در هر کار تحلیلی و برای هر پیش بینی واقع گرایانه ای مطرح است. به همین دلیل نیز داشتن تصویری از آینده‌ی ایران بدون در نظر گرفتن پارامترهای کلان بین المللی، بین قاره ای و جهانی ناممکن است. این نوشتار سعی می‌کند که در این ابتدای قرن پانزدهم هجری خورشیدی، براساس تقویم حاکم بر ایران و با آغاز سال ۱۴۰۱، تصویری از آن چه از این پس در انتظار کشورمان است ترسیم نماید. لازم به توضیح است که این ارائه نه مفصل است و نه کامل. در حد یک مقاله و برای دادن ایده‌ای به کسانی است که هنوز حفظ تمامیتی به اسم ایران برایشان مهم است.

کسب شناخت از موقعیت جهانی منوط به تشخیص پارامترهای اصلی و مهم سازنده‌ی این موقعیت است. دو مورد از این‌ها عبارتند از ۱) نظام اقتصادی حاکم بر جهان ۲) شرایط زیستی و اقلیمی کره‌ی زمین.

## نظام اقتصادی جهان

این نظام را «سرمایه‌داری» می‌نامند که ترجمه‌ی واژه‌ی «کاپتالیسم» (Capitalism) است. اما ترجمه‌ی دقیق‌تر این واژه‌ در زبان فارسی «سرمایه‌سالاری» است. پسوند «سالاری» به معنای تعیین کننده است. پس ترجمه‌ی بازهم دقیق‌تر، «سرمایه‌تعیین‌گری» است. به عبارت ساده تر آن چه ما نظام سرمایه‌داری می‌نامیم یک ساختار اقتصادی است که عامل تعیین‌کننده در آن سرمایه است.

تعریف سرمایه در اقتصاد «هر ثروتی است که برای تولید ثروت بیشتر» به کار گرفته شود. پس سرمایه با هر پول دیگری که صرف چیز دیگری می‌شود فرق دارد. پولی که یک فرد برای خرید یک خانه استفاده می‌کند «ثروت» یا «دارایی» اوست. اگر با همان پول یک خانه بسازد آن پول را می‌توان «سرمایه» نامید.

نظام سرمایه‌داری بر این اساس تنظیم شده است که بخشی از پول یا محصولات مورد مصرف قرار گیرد و بخش دیگر آن برای تولید کالا و خدمات بیشتر به کار گرفته شود. راز موفقیت سرمایه‌داری نیز در این بوده که بخش قابل توجهی از پول را صرف تولید ثروت می‌کند. به همین خاطر، در قلب سرمایه‌داری در ایالات متحده‌ی آمریکا میزان بهره‌ای که بانک بابت سود سپرده به مشتریان می‌دهد کمتر از نیم تا یک درصد است و در یک مملکت با اقتصادی مفلوک مانند ایران بین ۱۸ تا ۲۰ درصد. در یکی تولید ثروت با پول مطرح است و در دیگری تولید پول با ثروت.

حاکم بودن منطق به کارگیری پول برای تولید ثروت سبب شد نظام سرمایه‌داری رشد و پیشرفت عظیمی داشته باشد و تمام نظام‌های اقتصادی دیگر را در درازمدت به زانو درآورد. این آن چیزی است که علم اقتصاد مورد بررسی قرار می‌دهد. اما از آن جا که هیچ اقتصادی بیرون از بستر جامعه نیست، رشته‌ی دیگری، به اسم «اقتصاد سیاسی»، جنبه‌های دیگری از این منطق اقتصادی را بررسی می‌کند. به طور مثال، این که پولی که قرار است ثروت بزاید از کجا آمده، چگونه حاصل شده، در اختیار کیست و چرا، در اختیار که نیست و به چه دلیل، روش تولید ثروت از طریق سرمایه چگونه است، این روش را که برقرار کرده، پول و ثروت تولید شده از طریق سرمایه در اختیار که باید باشد، چرا باید این گونه توزیع شود، نقش دولت در این میان چیست، نقش هر بخش از جامعه در این فرایند چیست، چگونه این سیستم قرار است عمل کند و دوام آورد، و...

یکی از نخستین کسانی که به طور روشمند به این سئوالات پرداخت «کارل مارکس» بود که در کتاب معروف خود «کاپیتال» (۱۸۶۷م) موضوع را از حیث تاریخی باز کرد و منشاء تا آن جا پنهان این منطق تولید ثروت از طریق سرمایه را آشکار ساخت. معلوم شد که زمینه‌ی پیدایش و استقراراین نظام در طول تاریخ شکل گرفته و در واقع هزاران سال عمر دارد؛ سرمایه‌داری بازتولید صنعتی و مدرن همان سیستم کهن است. مارکس اما یک ایرادی را در این میان پیدا کرد: از یک سو منطق سرمایه‌داری کهنه و قدیمی است و از سوی دیگر جهان قرن نوزدهم نو و مدرن و در حال تغییر. او این تضاد را «آشتی ناپذیر» تلقی می‌کرد ومعتقد بود ایستایی منطق سرمایه‌داری با پویایی فرایندهای جامعه کنار نخواهند آمد. به همین دلیل پیش بینی کرد که این پدیده‌ی پویا باید بر آن سیستم ایستا غلبه کند تا بشر از دست بدبختی‌ها و فقر و جنگ و بیچارگی و نابرابری رهایی یابد.

فرمول پیشنهادی مارکس برای تغییر روشن بود اما بسیاری که وی را خواندند و پسندیدند و باور کردند، در مورد سازوکار ایجاد تغییر به اشتباه دچار شدند. مارکس از جبرتاریخ به عنوان زور عوامل ساختاری در مقابل اراده‌ی انسان‌ها یاد می‌کند، اما آن را به طور مشروط قابل تغییر می‌داند. شرط آن را مبارزه ای می‌داند که مجهز به دو عنصر آگاهی و سازماندهی باشد. این دو عنصر در دستگاه فکری مارکس تعریف شده هستند. آگاهی از نظر مارکس آن دانشی است که به واسطه‌ی آن مردمان بتوانند بدانند ۱) منافع‌شان چیست و ۲) برای تامین آن چه باید بکنند. برای وی مهم در این میان قدرت تشخیص «درست» منافع خود است نه هر تشخیصی. عنصر دیگر هم ضرورت کار منظم، هدفمند و تشکل یافته بود. این جا هم مارکس تاکید داشت که این حرکت سازمان یافته فقط زمانی شانس خواهد داشت که عنصر نخست را برای خویش تامین کرده باشد، یعنی مجهز به آگاهی باشد. مبارزه برای مارکس عبارت بود از تحرک سازمان یافته‌ی مجهز به آگاهی؛ یعنی فعالیت هدفمند و منظم تشکیلاتی بر اساس قدرت تشخیص درست منافع خود.

در طول بیش از یک قرن و نیم بسیاری از کسانی که خود را مارکسیست می‌نامیدند در طی تلاش‌های سخت خود، با فداکاری بسیار، سه نکته را به درستی درک نکردند و به همین دلیل، نتوانستند منطق ایستای سرمایه‌داری را با فرایند پویای موجود در جوامع بشری تغییر دهند. این سه اشکال چنین بود: ۱) پیروزی پویایی بر ایستایی جبری نبود و نیست. ۲) پیروزی در گرو تشخیص «درست» منافع کسانی بود که می‌خواستند پویایی بر ایستایی غلبه کند، اما نتوانستند به این تشخیص دست یابند. ۳) سازماندهی، بدون عنصر آگاهی، ره به دیوانسالاری منجمد و دیکتاتوری می‌برد و از آن هیچ تغییر مهم و مثبتی بیرون نمی‌آید.

ضعف عمده‌ی عنصر آگاهی در میان نیروهای مارکسیست را می‌توان در این دید که آنها به نقش محوری آزادی و خلاقیت انسان در روند رسیدن به «تشخیص درست منافع خود» پی نبردند و تصور کردند که آگاهی معادل محدود کردن آزادی و کشتن خلاقیت است که به آن «انضباط انقلابی» و امثال آن می‌گفتند. این اشتباه‌ترین برداشت از سخن مارکس بود که تاکید داشت هدف نهایی این مغلوب سازی نظام سرمایه سالاری چیزی جز «رهایی انسان» نیست. در روند رهاسازی خود است که انسان سرانجام رهایی را می‌یابد. در روند کسب آگاهی است که انسان آگاهی را تجربه می‌کند.

به هر روی، با شکست مارکسیسم غیر مارکسیستی، سرمایه‌داری غرب با فروپاشاندن اتحاد جماهیر شوروی و بلوک شرق خود را فاتح جهان و پیروز رقابت ایدئولوژیک اعلام کرد و نظریه‌ی «پایان تاریخ» فرموله شد. اما آن چه در پَسِ ذهن غرب بود استیلای سرمایه سالاری در سراسر جهان بود، بدون مرز و معیار و مقاومت. این امر اتفاق افتاد و از دل آن هیولاهای عظیم ضداجتماعی و ضدبشری مانند تاچریسم، ریگانیسم، نئولیبرالیسم افسار گسیخته و سرمایه‌داری وحشی مافیایی، اسلامی-آخوندی و صهیونیستی از دهه‌ی هشتاد میلادی زاده شد. و نیز در این جا بود که، مثل تمام موقعیت هایی که نبود رقابت و رقیب در آن سبب می‌شود پدیده‌ی انحصاری به سوی کج راهه رود، این امر روی داد. نظام سرمایه سالاری، که دیگر حریف و رقیبی نداشت، خصلت اصلی سرمایه -که عبارت بود از استفاده از پول برای تولید ثروت- را از یاد برد و تبدیل به سرمایه‌داری غیرتولیدی شد.

این ویژگی را هم در سال‌های اخیر یک کتاب «کاپیتال» جدید به نحو بارزی به نقد کشید. اقتصاددان فرانسوی «توماس پیکه تی» در کتاب خود، «سرمایه در قرن بیست و یکم» (۲۰۱۳)، زنگ خطر را به صدا درآورد. تز اصلی کتاب «پیکه تی» بسیار ساده است: او می‌گوید که میزان بازگشت سرمایه (the rate of return on capital (r)) که یک شاخص اقتصادی معروف است از میزان رشد اقتصادی ( economic growth (g)) بالاتر رفته و این امر سبب انباشت و تجمیع غیرعادی ثروت شده است. او پیش بینی می‌کند که این انباشت افراطی و غیر عادی سبب ایجاد بی ثباتی اقتصادی و اجتماعی می‌شود.

قابل یادآوری است که برای دو قرن، سرمایه‌داری نوعی تناسب محافظه کارانه را میان میزان تولید سود برای سرمایه و میزان رشد اقتصادی حفظ کرده بود؛ به این معنا که سرمایه کمابیش همان قدر سود می‌طلبید که کل اقتصاد، چرا که گفتیم سرمایه، پول در خدمت تولید بود. تولید به رشد اقتصادی کل جامعه ره می‌برد و در این میان، سرمایه نیز پاداش خود را در قالب یک میزان بازگشت معمول دریافت می‌کرد. آن چه «پیکه تی» می‌گوید این است که حالا دیگر سرمایه فقط برای تولید ثروت به کار نمی‌آید، چرا که حتی در دوره هایی که رشد اقتصادی عمومی پایین می‌رود، بیکاری افزایش پیدا می‌کند، قدرت خرید کاهش می‌یابد و بحران‌های دوره‌ای سرمایه‌داری را در بر می‌گیرد، باز هم میزان بهره وری سود سرمایه (r) به نحوی ناباورانه به سوی بالا میل می‌کند. نمونه‌ی این امر را در دوران بحران اقتصاد ناشی از همه گیری کووید-۱۹ دیدیم که شرکت‌های بزرگ سودهای نجومی به دست آوردند. (نگاه کنید به تصویری که میزان ثروت افزایی میلیاردهای بزرگ جهان را در طول دوره‌ی بحران کووید-۱۹ نشان می‌دهد.)

[![Billionairs gotten richer in COVID-19 pandemic](../images/billionaires.jpg)](https://berniesanders.com/)

«پیکه تی» بر این باورست که این روند غیر منطقی سبب می‌شود که پولدارها پولدارتر و فقیران فقیرتر شوند و در یک جایی این نابرابری هنگفت همه چیز را و از جمله به گفته‌ی وی «نظام دمکراسی» را با تهدید مواجه خواهد ساخت. به همین خاطر او نیز نوعی از انقلابی گری مارکسیستی در روایت نرم و لطیف آن را توصیه می‌کند، اما نه به دست انقلابیون بلکه از طریق «دولت دخالتگر» که می‌آید و یقه‌ی میلیاردرها را می‌گیرد و از آن‌ها مالیات‌های سنگین می‌گیرد تا بتواند تعادل و نظم جامعه را با کاهش نابرابری و فقر حفظ کند.

باید گفت که شوربختانه، در کنار ناکامی مارکسیست‌های غیر مارکسیست، پیشنهاد «پیکه تی» نیز شانسی برای موفقیت نداشته است، چرا که وی به اشتباه دستگاه دولت را نهادی جدا از کلیت سیستم اقتصادی نابرابری آفرین می‌بیند و تصور می‌کند که می‌تواند به طور مستقل یا متفاوت از آن عمل کند. این اتفاق در هیچ کجای جهان سرمایه‌داری پیشرفته رخ نداده و نخواهد داد. به جز معدودی از ممالک اسکاندیناوی، که از گذشته سنت تامین رفاه اجتماعی از طریق مالیات‌های به نسبت قابل توجه را دارند، در هیچ یک از ممالک اصلی سرمایه‌داری از جمله ایالات متحده‌ی آمریکا، بریتانیا، آلمان، فرانسه، ژاپن، کانادا، استرالیا، کره جنوبی و ... نشانه ای از گرایش استقرار «دولت مداخله گر» برای کندن پوست سرمایه دارانی که با پول پول می‌سازند و به درجات بی سابقه‌ی تاریخی در انباشت نابرابر ثروت‌ها رسیده اند دیده نمی‌شود. البته مواردی که به طور برعکس دولت‌ها به تمامی توان خود را در خدمت قویترین‌ها بگذارند بوده و هست، مانند استخدام یک میلیاردر کلاهبردار به نام دانلد ترامپ در کاخ سفید برای کاهش نجومی مالیات شرکت‌های بزرگ آمریکایی و یا به کارگیری یک مشاور مالی بانک به اسم امانوئل ماکرون در کاخ الیزه برای در هم شکستن قدرت سندیکاهای کارگری قدرتمند فرانسه و یا شارلاتان دیگری به اسم بولسونارو در برزیل.

اما در این بین نظم اجتماعی، سوسیال دمکراسی و خود دمکراسی تنها چیزی نیست که این نوع سرمایه‌داری افسار گسیخته مورد تهدید قرار می‌دهد. آثار جانبی این روند به جایگاه‌ها و لایه‌های مهمتری از حیات بشری آسیب زده است. این فقط جیب و روان و سلامت مردم نیست که به وسیله جنون سودآوری فاقد اخلاق مورد تهاجم قرار گرفته، طبیعت نیز بی نصیب نمانده و به سختی زخمی شده است. این نکته ما را به سوی پارامتر جهانی دوم یعنی شرایط وخیم اقلیمی می‌کشاند.

## موقعیت شرایط اقلیمی زمین

نظام سرمایه‌داری، از همان ابتدای حیات خود در قرن هیجدهم، برای تامین سود سرمایه به فرمول «تولید به هر قیمتی» روی آورد و این امر به معنای زیرپاگذاشتن تمامی استانداردهای حفظ محیط زیست در طول دو قرن بوده است. این روند تقریبا دویست ساله، کره‌ی زمین را با غارت منابع طبیعی، آلوده سازی آب، آلوده سازی هوا، کاهش جنگل‌ها و منابع، آسیب به لایه‌ی اوزون محافظ زمین، گرمایش فزاینده متوسط درجه‌ی حرارت، کمبود آب، کاهش زمین‌های قابل کشت، کاهش منابع آبی برای کشاورزی، بیماری‌های سراسری و همه گیری‌های گسترده‌ی جهانی مواجه کرده است.

دانشمندان اقلیم شناس به تدریج در مورد محو امکان زیستن موجود زنده در برخی نقاط هشدار داده اند. سازمان فضایی آمریکا (ناسا) اعلام داشته است که تا کمتر از سی سال دیگر کشورهایی مانند ایران، کویت، عمان، مصر، عربستان، سودان، اتیوپی، سومالی، یمن، آسیای جنوبی، برزیل، برخی ایالت‌های آمریکا مانند آرکانزاس، میزوری و آیووا، غیر قابل زیست خواهند بود. پیش بینی می‌شود که خشکسالی، توفان شن و گرد وغبار، جاری شدن سیل، آتش سوزی جنگل‌ها و کم‌آبی یا بی‌آبی سبب می‌شوند که صدها میلیون نفر در این مناطق قادر به ادامه‌ی حیات نباشند؛ یا باید مهاجرت کنند و جایی را بیابند (کجا!؟) و یا در شرایط بد اقلیمی، به دلیل فقر و گرما و بی آبی و گرسنگی هلاک خواهند شد. پیش بینی می‌شود که تا سال ۲۰۳۰ بین ۳۵ میلیون تا ۱۳۲ میلیون نفر به فقر مطلق فرو خواهند رفت.

در این شرایط عاقلانه ترین کار این بود که جهان شروع به کاهش آسیب رسانی به مادر طبیعت و پرداختن و تیمارکردن و تعمیر و بازسازی و هزینه کردن برای آن می‌پرداخت. افسوس اما که جنون «سودزایی به هر قیمتی» جایی برای این رویکرد عقلانی به جای نمی‌گذارد. در این شرایط شاهدیم که جنگ اوکراین و لشگرکشی ناتو در مقابل تهاجم روسیه جهان را به سوی یک دوران تازه از تشدید فشار مضاعف به منابع طبیعی غارت شده و آسیب دیده‌ی کره‌ی زمین و نیز اختصاص سرمایه‌های کلان به ساختن ابزار کشتار و تخریب به پیش می‌برد. این امر را که در اجلاس روز پنج شنبه ۲۴ مارس میان کشورهای ناتو مورد تایید و تاکید قرار گرفت باید شاخصی برای کندن ترمز ماشین سرمایه‌داری و حرکت در جهت کسب سود از طریق تشدید و تسریع تخریب کره‌ی زمین با تسلیحات و نظامی گری و جنگ افروزی بدانیم. افزایش بحران حتی فرضیه‌های یک جنگ شیمیایی و اتمی را تقویت کرده است.

در یک کلام، پارامترهای کلان در سطح جهانی به سوی تشدید نابرابری ثروت، فقر بیشتر برای فقرا، وخامت شدید وضعیت اقلیمی کره‌ی زمین و نیز تشدید خطر جنگ اتمی و تخریب‌گر در سطح گسترده حرکت می‌کند. این آن بستری است که اگر می‌خواهیم چشم انداز آینده‌ی ایران را بهتر دریابیم باید مورد نظر قرار گیرد.

## ایران در این میان

از آن جا که مجموعه‌ی این عوامل، قدرت‌های بزرگ را، بدون تردید، با بحران‌های حاد اقتصادی، سیاسی و اجتماعی مواجه خواهد کرد، ضرورت قربانی سازی کشورهای ضعیف برای تامین منافع و امنیت کشورهای قدرتمند که یک روند شناخته شده در یک قرن گذشته بوده است، تشدید خواهد شد. در این روند است که کشورمان ایران، به عنوان یک قربانی چرب و نرم، می‌تواند مورد طمع قدرت‌های بزرگ قرار گیرد و تبدیل به یکی از نخستین کشورهایی شود که در میان یک مثلث بی رحم و بی اخلاق تکه و پاره و تار مار شود.

مثلث فوق متشکل است از سرمایه‌داری غرب به رهبری آمریکا و بریتانیا که می‌خواهند برای کاهش خطرات استراتژیک مانع از دستیابی رژیم ایران به سلاح اتمی شوند. به همین دلیل در صورتی که این احتمال تقویت شود تردیدی در بمباران ایران و ویرانسازی کامل آن نخواهند داشت. ضمن آن که خطر افزایش قیمت نفت به سوی ۲۰۰ تا ۵۰۰ دلار در هر بشکه می‌تواند دستیابی مستقیم فیزیکی به منابع نفتی کشورهای دارای حکومت‌های فرومانده مانند ایران را باردیگر مطرح سازد. همان چیزی که انگیزه‌ی اشغال عراق در سال ۲۰۰۳ بود.

در ضلع بعدی، چین و روسیه هستند که، برای منافع اقتصادی و سیاسی خود، به ایران و منابع طبیعی و موقعیت جغرافیایی آن علاقمندند و در صورتی که ایران بمباران نشود برای غارت آن از هیچ تلاشی کوتاهی نخواهند کرد. ضلع سوم هم جبهه ای از قدرت‌های منطقه ای است که در پی آنند تا با دریدن عضو زخمی دسته‌ی کشورهای ضعیف، یعنی ایران، خود را تقویت کنند. جبهه ای متشکل از اسرائیل، پاکستان، ترکیه، مصر، عربستان سعودی و امارات متحده‌ی عربی.

در این میان، بی لیاقتی و حماقت رژیم آخوندی بهترین بستر را برای تقویت این تهاجم سه جانبه فراهم کرده است و انفعال مردم ایران و تسلیم قضا و قدر شدن آنها زمینه را برای باز بودن دست رژیم آخوندی در به باد دادن آینده‌ی ایران و دست دشمنان ایران را برای هجوم سراسری به کشورمان فراهم کرده است. نقطه‌ی شروع این موج تهاجمی جدید می‌تواند شکست برجام باشد. در صورتی که مذاکرات وین به طور رسمی خاتمه یابد، تمامی سه ضلع می‌دانند که ایران به صورت منزوی و فرورفته در فقر و آشوب و گرسنگی و بی پولی و بی آبی به حال خود واگذار خواهد شد. در این صورت، شیر و پلنگ و ببر و خرس گرسنه و کفتار و کرکس و لاشخور طماع در پی آن خواهند بود که چگونه به این عضو لنگان، از نفس افتاده و ضعیف و بی دفاع هجوم و برای خود سهم بیشتری به چنگ آورند.

فاجعه در این جاست که با توجه به شرایط وخیم جهانی و بین المللی، حتی به ثمر رسیدن مذاکرات برجام نیز نمی‌تواند تغییری ماندگار در سرنوشت کشور ما پدید آورد. به قولی این اقدام بیش از حد کوچک و بیش از حد دیر است. برجام دوم نه دوامی خواهد داشت و نه، در مقابل حجم فرونشست بنای اقتصاد و جامعه‌ی ایران، کافی و موثر خواهد بود. پس به آن امیدی نباید بست. خانه از پای بست ویران است و خواجه وار نباید در فکر نقش برجام باشیم.

جان کلام، نگارنده بر این باورست که در شرایطی که سرمایه‌داری جهان و بحران اقلیمی آینده و عاقبت کلیه‌ی ملت‌های جهان را به خطر انداخته‌اند کمترین غفلت و ترس و تنبلی از جانب ملت ایران آینده‌ای سیاه و تباه برای آن تدارک خواهد دید و ایران و ایرانی را به ورطه‌ی محو و سقوط خواهد کشانید. بدون یک بیداری همگانی از خواب مصنوعی خود و یک حرکت مردمی گسترده کمترین شانسی برای نجات میهن عزیزمان وجود ندارد. نیاز به یک جنبش مردمی مجهز به آگاهی یا همان قدرت تشخیص درست منافع ملی خود داریم. برای این منظور نیاز است به یک شعار متحد ساز و یک رهبر که نقش کاتالیزور یک جامعه‌ی از حیث اجتماعی و روانی ازهم پاشیده ایفاء کند. پس، تمرکز خود را بگذاریم تا یک شعار واحد، (پیشنهاد جمع ما شعار «زندگی انسانی جمهوری ایرانی» بوده) به عنوان بیانگر خواست‌های قشرهای دلسوز و ستمدیده و به فقر کشیده شده‌ی ایران، به میان مردم برود و در پی آن باشیم تا در نبود رهبری، یک رهبر پیدا کنیم. بدون این دو، شروع کار مهم و وسیعی میان جامعه ممکن نخواهد بود. شدنی است اگر بخواهیم. انتخاب با ماست.#

---
[نسخهٔ اصلی این مقاله در سایت تلویزیون دیدگاه](https://www.didgah.tv/%d8%b3%d8%a7%d9%84-%d8%ac%d8%af%db%8c%d8%af-%d8%a7%d9%93%db%8c%d9%86%d8%af%d9%87%db%8c-%d9%86%d8%a7%d8%b1%d9%88%d8%b4%d9%86-%d8%a7%db%8c%d8%b1%d8%a7%d9%86-%d8%af%d8%b1-%d8%aa%d8%a7%d8%b1/)

برای دنبال کردن برنامه های تحلیلی نویسنده به وبسایت تلویزیون دیدگاه مراجعه کنید: [www.didgah.tv](https://www.didgah.tv)

برای اطلاع از نظریه ی «بی نهایت گرایی» به این کتاب مراجعه کنید: 
[«بی نهایت گرایی: نظریه ی فلسفی برای تغییر» در www.ilcpbook.com](http://www.ilcpbook.com/books-in-persian)

آدرس تماس با نویسنده: korosherfani@yahoo.com

