---
title: "تحریم‌‌های اقتصادی و تغییر معادله‌ی قدرت در جهان"
date: 2022-04-01
description: "جهان و کشورمان سال ایرانی را در حالی شروع کرده اند که رویدادهای مهمی در آنها در حال وقوع و یا شکل گیری است. نگاهی به این رویدادها می‌تواند تصویری از آن چه در انتظار ایران، منطقه و جهان است ارائه دهد. این مقاله به یکی از این رویدادها که مسئله‌ی استفاده‌ی ابزاری از تحریم‌‌های اقتصادی برای مقاصد سیاسی است می‌پردازد."
tags: [آینده,جهان,سرمایه داری,پیشبینی]
draft: false
---
جهان و کشورمان سال ایرانی را در حالی شروع کرده اند که رویدادهای مهمی در آنها در حال وقوع و یا شکل گیری است. نگاهی به این رویدادها می‌تواند تصویری از آن چه در انتظار ایران، منطقه و جهان است ارائه دهد. در این مقاله به یکی از این رویدادها که مسئله‌ی استفاده‌ی ابزاری از تحریم‌‌های اقتصادی برای مقاصد سیاسی است می‌پردازیم.

به نظر می‌رسد که جنگ اوکراین محصول یک خطای محاسباتی جدی از سوی قدرت‌‌های بزرگ باشد. از جانب غرب، برای تحریک روسیه از طریق مطرح کردن احتمال پذیرش اوکراین در ناتو و آزاد گذاشتن دست نئونازی‌‌ها در این کشور، از جانب روسیه در مورد تصور آسان بودن به کارگیری یک راه حل نظامی. این وضعیت خطا اندر خطا شرایط غیرقابل پیش بینی کنونی را پدید آورده است. در این شرایط هر طرف به فکر آن می‌افتد که با توجه به وضعیت پدید آمده چه باید بکند. اگر روسیه بتواند مکانیزم‌‌های مقاومت در مقابل فشار تحریم‌‌ها را بیابد هیچ بعید نیست که مایل باشد خواسته‌‌های مهم‌تری را برای پایان جنگ یا فراتر از آن مطرح کند؛ به طور مثال در مورد حضور ناتو در کشورهای آسیای مرکزی. روسیه [زمزمه هایی](https://fararu.com/fa/news/541349/%25D8%25B3%25D9%2587-%25D9%2585%25D9%2588%25D8%25B6%25D9%2588%25D8%25B9-%25D9%2585%25D9%2587%25D9%2585-%25DA%25A9%25D9%2587-%25D8%25AA%25D8%25A7%25DA%25A9%25D9%2586%25D9%2588%25D9%2586-%25D9%2585%25D8%25A7%25D9%2586%25D8%25B9-%25D8%25A7%25D8%25B2-%25D8%25A7%25D8%25AD%25DB%258C%25D8%25A7%25DB%258C-%25D8%25A8%25D8%25B1%25D8%25AC%25D8%25A7%25D9%2585-%25D8%25B4%25D8%25AF%25D9%2587-%25DA%2586%25DB%258C%25D8%25B3%25D8%25AA) را در این باب آغاز کرده است.

یافتن راه حلی برای دور زدن یا مصونیت یافتن در مقابل تحریم‌‌ها در حال حاضر فقط مشغولیت روسیه نیست؛ برخی دیگر از کشورها، از جمله ایران، نیز درصددند تا این احتمال را به صورت جدی آزمایش کنند. باور مشترک کشورهای مورد تحریم این است که اگر قادر باشند اقتصاد خویش را از فشار کمرشکن تحریم ها، بدون برداشته شدن آنها، خارج سازند، دیگر نیازی به دادن امتیاز برای لغو یا تعلیق تحریم‌‌ها ندارند. به عبارت دیگر، روسیه می‌تواند تصرفات بیشتری در اوکراین را ضمیمه‌ی همیشگی روسیه سازد، کره‌ی شمالی می‌تواند مسیر هسته ای کردن خود را طی و رژیم ایران قادر خواهد بود ساختار فعالیت‌‌های هسته‌ای خود و نیز توان موشکی و سیاست مخرب منطقه‌ای خود را حفظ  و دنبال کند.

این اتفاق کوچکی نخواهد بود، چرا که به بسیاری از کشورهای مورد تحریم بالقوه یا بالفعل آمریکا این امید را می‌دهد که ممکن است در مقابل ابزار تهاجمی و مشکل ساز تحریم اقتصادی از خود محافظت کنند. البته کشوری مثل کوبا چند دهه است که در این زمینه تجربه دارد و ایران نیز، با سابقه‌ی چهاردهه‌ای خویش، می‌رود که یکی از اعضای کهنه کار این کلوب باشد. خنثی سازی ابزار تحریم حتی می‌تواند نقطه‌ی امیدی برای چین باشد. این کشور نیز نگران آن است که در صورت «بازگرداندن تایوان به سرزمین مادری خود» با چه فشار، اقدامات و تحریم هایی از جانب غرب مواجه خواهد شد. در لیست کشورهای دیگر مورد تحریم دولت هایی هستند که به شدت چشم به راه نتایج موفق آزمایش استراتژی خنثی سازی تحریم‌‌ها و محاصره‌ی اقتصادی دوخته اند، از جمله: ونزوئلا، سوریه، کره‌ی شمالی، یمن، افغانستان، میانمار، و…

با توجه به استفاده‌ی بیش از حد آمریکا از این روش مجازات، تحریم‌‌های اقتصادی اینک می‌روند که به یک شمشیر دولبه بدل شوند. از یک سو ممکن است برخی از کشورها را از عدول از سیاست‌‌های بین المللی آمریکا و غرب بترسانند و از سوی دیگر، اگر دیگر اثرگذار نباشند، ابزار اصلی غیر نظامی جهان سرمایه داری برای وادارسازی کشورهای کوچک به پیروی از نظم جهانی دیکته شده‌ی آنها ناکارآمد خواهد شد.

باید دانست که این امر یک شبه رخ نداده و نمی‌دهد. ورود آمریکا به چالش‌‌های مستقیم با کشورهای مختلف آنها را وادار کرده که از دو عنصر خلاقیت و پنهانکاری بهره ببرند و به دور زدن تحریم‌‌ها بپردازند. نمونه‌ی بارز آن کوباست که علیرغم تحریم و محاصره‌ی شصت ساله با بسیاری از کشورهای جهان روابط بازرگانی دارد و نیز کره‌ی شمالی که با روش‌‌های مافیایی مخوفی در سراسر جهان به کسب درآمدهایی مشغول است که با آن، جلوی چشم جهانیان، ماشین جنگی خود را تغذیه می‌کند؛ پیونگ یانگ سالهاست که علیرغم تحریم‌‌های وسیع و همه جانبه‌ی آمریکا برای توسعه‌ی سلاح‌‌های پیشرفته و حتی فوق پیشرفته (مانند موشک مافوق صوت) با کمبود جدی مالی فلج کننده مواجه نبوده است. رژیم ایران نیز در این میان هر روز از [فتوحات تازه‌ی](https://www.iranintl.com/202203319527) خود در مورد دور زدن تحریم‌‌ها [خبر](https://www.iranintl.com/202203318154) می‌دهد، هر چند که فاقد انضباط و مهارت هوشمند کره‌ی شمالی است.

آن چه اما اینک موضوع تحریم شکنی را فعال تر ساخته است در افتادن غرب با روسیه در جریان جنگ اوکراین است. هر چند که وزن اقتصادی روسیه در اقتصاد جهانی چندان نیست، اما هیچ کس نمی‌تواند منکر اهمیت قابل توجه منابع این کشور در تامین انرژی اروپا و سایر مناطق جهان باشد. به همین دلیل، روسیه با این تنها کارت خود بازی پیچیده ای را به راه انداخته است. پوتین اعلام نداشته که می‌خواهد ارسال گاز و یا نفت خود به اروپا را قطع کند، اما به طور جدی خواهان دریافت پول سوخت فروخته شده به واحد پول روسیه، [روبل](https://www.radiofarda.com/a/germany-says-to-still-pay-for-russian-gas-in-euros-dollars-after-scholz-putin-call/31779243.html)، است. وی حتی مطرح کرده است که برای کشورهای «غیر دوست» برای پرداخت پول خود باید در بانک‌‌های روسی حساب باز کنند. معنای این امر آن است که کشورهایی مانند آلمان و فرانسه، به عنوان خریدار گاز روسیه، می‌بایست در بازارهای مالی، یورو یا دلار بپردازند و روبل روسیه را خریداری کنند تا آن را در ازای گاز وارداتی به مسکو بپردازند. این حرکت تقاضا برای روبل روسیه را افزایش خواهد داد و قیمت آن را در مقابل یورو و دلار تقویت خواهد کرد. به این ترتیب روبل روسیه که دچار کاهش ارزش شده بود باردیگر قوی می‌شود.

این تقاضای روسیه در حال حاضر نگرانی [«صندوق بین المللی پول»](https://www.rt.com/business/553027-russia-sanctions-us-dollar-imf/) را برانگیخته است. یکی از مقامات این نهاد هشدار داده است که «تحریم‌‌ها علیه روسیه می‌تواند موقعیت مسلط دلار آمریکا در بازار جهانی را با چالش مواجه سازد». این نهاد اعلام کرده است که هر چند دلار هم چنان واحد اصلی مبادلاتی در سطح جهان باقی خواهد ماند اما پراکندگی سیستم پولی در سطوح خردتر می‌تواند مطرح شود. معنای ساده تر این سخن این است که اگر کشورهای مختلف جهان شروع به مبادلات غیردلاری بین خود کنند، تقاضا برای دلار پایین می‌آید. این امر قیمت دلار را در مقابل ارزهای خارجی گوناگون ضعیف تر خواهد ساخت. پایین آمدن قیمت دلار به معنای گرانتر شدن خریدهای وارداتی توسط آمریکاست. ورود گران‌تر مواد خام و کالاهای تولید شده در آمریکا سبب افزایش تورم در اقتصاد این کشور خواهد شد، تورم، علاوه بر بالا بردن هزینه‌ی تولیدات آمریکا و کاهش قدرت رقابت آنها در بازارهای جهانی، تقاضای داخلی را نیز کاهش می‌دهد، با کاهش سفارشات خارجی از یک سو و کاستی تقاضا در داخل، روند تولید به سمت آهسته شدن و رکود می‌رود، رکود با خود تعطیل سازی و بیکاری می‌آورد، بیکاری باز هم قدرت خرید را کاهش داده و تقاضا را کمتر می‌سازد. این چرخه می‌تواند اقتصاد آمریکا را، به عنوان اقتصاد اول جهان، دچار پدیده‌ی مشکل ساز رکود تورمی (stagflation) سازد. با بروز چنین نوع از بحرانی در آمریکا باید دید که اقتصاد جهان چگونه رفتار خواهد کرد.

تاکنون با عطسه‌ای در اقتصاد آمریکا، اقتصاد جهانی دچار سرماخوردگی می‌شد؛ اما دلیل این امر وابستگی شدید اقتصاد جهانی به دلار آمریکا بود که با کمترین تکانه‌ای، زمین لرزه‌ای در اقتصادهای وابسته مانند ترکیه، سنگاپور یا مکزیک و امثال آن به وجود می‌آورد. این بار داریم چشم انداز روندی را بررسی می‌کنیم که در آن، اقتصاد جهانی ممکن است روند آزادسازی مبادلات جهانی از سلطه‌ی دلار را مفید بداند و به همین دلیل، آن را به طور فعال دنبال و حتی تقویت کند.

به طور مثال، به نظر می‌رسد که چینی‌‌ها به صورت جدی در پی این هستند که کشورهایی را که در چارچوب طرح «یک راه، یک کمربند» از این کشور وام‌‌های کلان دریافت می‌کنند به استفاده از «یوآن» چین وادار سازند. این امر کشورهای فوق را وادار یا تشویق می‌سازد که دلارهای خود را به یوآن تبدیل کنند. امری که، به مثابه مورد روبل روسیه، یوآن را با تقاضای بالای خود تقویت می‌کند و دلار را با فروش بیشتر آن ضعیف تر. روسیه و چین توافق کرده‌اند که صادرات و واردات متقابل خود را با پول‌‌های ملی خویش صورت بخشند و آنها را از دایره‌ی دلار خارج سازند.

از این نوع توافق‌‌ها و اتحادهای مالی در گوشه و کنار جهان در کار است. به طور مثال، توافق روسیه و هند برای استفاده از سیستم «روپیه-روبل» خبر از مبادلات کلان میلیاردی بین دو کشور بدون دخالت دلار دارد. این سیستم [به زودی](https://economictimes.indiatimes.com/news/economy/policy/a-new-indo-russian-transaction-platform-may-be-up-this-week/articleshow/90551703.cms) حتی قرار است که [جایگزین](https://www.voltairenet.org/article216319.html) سیستم اصلی مبادلات مالی بین المللی (Swift) میان این دو کشور شود. صندوق بین المللی پول هشدار داده است که شدت تحریم‌‌های مجازاتی علیه روسیه در جریان جنگ اوکراین در حال هل دادن کشورها به سوی شکل دهی بلوک‌‌های کوچک مبادلات مالی است که در آن، گروهی از کشورها میان خود قرار می‌گذارند بدون توسل به دلار آمریکا، به واردات و صادرات با یکدیگر بپردازند. این صندوق به ویژه پیرامون این هشدار داده است که ادامه‌ی این موضوع سبب خواهد شد در کشورهای مختلف بانک‌‌های مرکزی به سوی ساماندهی ذخیره‌‌های ارزی خود با پول هایی به جز دلار و یورو اقدام کنند. در حال حاضر یوآن چین به عنوان یک پول دارای پشتوانه‌ی اقتصادی قوی به مثابه یک آلترناتیو خودنمایی می‌کند. به نظر می‌رسد که اتحادیه‌ی اروپا با یوروی خود، بریتانیا با پوند خویش و ژاپن با ین قدرتمندش در کمین فرصت هستند که از کاهش سهم دلار در بازسازی ذخیره‌‌های ارزی بانک‌‌های مرکزی جهان چیزی نصیبشان شود. کشوری مثل ترکیه که در صحنه‌ی تجارت جهانی فعالیت چشمگیری دارد آرزو می‌کند که با رها کردن لیر خود از قید دلار، ارزش از دست رفته‌ی آن را با مبادله‌ی مستقیم یا روبل و یوآن بازیابد.

اهمیت موضوع وقتی دو چندان می‌شود که بدانیم دولت ایالات متحده‌ی آمریکا یک بدهی [۳۰ تریلیون دلاری](https://www.pgpf.org/infographic/the-national-debt-is-now-more-than-30-trillion-what-does-that-mean) روی دست خود دارد که برای تامین ۲۰ تریلیون آن در کوتاه مدت هیچ راهکار یا پشتوانه ای ندارد. بخش عمده ای از این بدهی در قالب اوراق بهاداری است که با ضمانت دولت آمریکا  حمایت می‌شود؛ قابل تصور است که به خطر افتادن دلار صاحبان خارجی این اوراق را برای آینده‌ی پولشان نگران ساخته می‌تواند آنها را به سوی نقد کردن این اوراق و تبدیل آن به طلا یا ارزهای قدرتمند دیگر در بازارهای سهام بکشاند. چین به تنهایی بیش از یک تریلیون دلار از این اوراق بهادار ضمانت شده‌ی دولت آمریکا را در اختیار دارد. ژاپن حتی رقم بالاتری را داراست. اگر گرایش به سوی نقد کردن این اوراق دچار پدیده همه گیری و هراس مالی در بازارها شود، دولت آمریکا با موقعیت ورشکستگی مواجه خواهد شد و این آغاز فروپاشی نظام مالی و به دنبال آن، بحران هولناک سرمایه داری جهانی خواهد بود. کشور میکروسکوپیک اما ثروتمند لوکزامبورگ [بیش از ۳۰۰ میلیارد دلار](https://www.investopedia.com/articles/markets-economy/090616/5-countries-own-most-us-debt.asp) از این اوراق قرضه‌ی آمریکا را در تصاحب خویش دارد.

پس، اینک آن چه تا دیروز، در کنار قدرت نظامی ایالات متحده‌ی آمریکا، سلاح اصلی تسلط این کشور بر جهان بود، یعنی دلار و اقتصاد پویای آن، می‌رود که، به مثابه تیغ دو دم، به یک شمشیر داموکلس بالای سر واشنگتن و بازار بورس نیویورک تبدیل شود. از آن جا که از این پس، ماجراجویی‌‌های نظامی نیز در قالب جنگ‌‌های اکسیژن رسان و نجات بخشِ اقتصاد آمریکا از بحران، به دلیل احتمال ابتلای سریع آن به خصلت اتمی، سخت و یا حتی ناممکن است، باید دید که اتاق‌‌های فکر سرمایه داری در ورای بهره برداری از رویدادهایی موردی، مانند یازده سپتامبر و یا همه گیری کرونا، چه مسکن دیگری برای پیکر مقروض و بیمار نظام سرمایه داری دارند. 
جهانی را در نظر گیریم که در آن آمریکا از یک سو با سقوط اقتصاد خود، که دربرگیرنده‌ی حدود ۲۵ درصد از کل تولید ناخالص جهانی (Global GDP) است، مواجه شده و با خود در حال پایین کشیدن اقتصادهای دیگر جوامع سرمایه داری است و از طرف دیگر، ابزار قدیمی او، جنگ، به دلیل آن که به آسانی ممکن است منجر به نبرداتمی و محو بشریت از کره‌ی زمین شود، ناممکن بنماید. در این شرایط چه بر سر آمریکا، غرب و جهان خواهد آمد؟ در این شرایطِ نه جنگ و نه صلح، چه سناریویی برای روابط جهانی و شکل بندی قدرت در جهان قابل تصور است؟

نگارنده بر این باورست که، هر چند تا رسیدن به نقطه‌ی تاریک توصیف شده‌ی بالا قدری فاصله داریم اما رسیدن به آن، در صورت عدم تغییری قابل توجه در سیاست‌‌های کلان دولت‌‌های بزرگ سرمایه داری و از جمله دولت آمریکا، حتمی و غیر قابل تردید است. این اطمینان از آن جا ناشی می‌شود که رویدادهای کنونی، اتفاقاتی گذرا نیستند، برآیند شرایط ساختاریی هستند که حکایت از شکل گیری یک «گرایش» (Trend) دارند. گرایش به حرکتی می‌گویند که دارای خصلت‌‌های ساختاری، ریشه ای و ماندگار است و با اقدامات یا تصمیمات غیربنیادین از کار نمی‌افتد و یا ویژگی‌‌ها و مسیر خود را تغییر نمی‌دهد. گرایش هم چنین دارای نشانه هایی است که در حال حاضر برخی از آنها جلوی چشم ما می‌گذرد:

* وقتی می‌بینیم که اسرائیل به عنوان دنبالچه‌ی سیاسی، اقتصادی و نظامی آمریکا چگونه در حال جمع و جور کردن اوضاع خود است و با دشمنان سابق خویش پیمان ابراهیم امضاء می‌کند، 
* وقتی می‌بینیم یکی از تفاله‌‌های سیاسی، اقتصادی و نظامی سابق آمریکا به اسم عربستان سعودی چگونه قراردادهای استراتژیک کلان با چین و روسیه و هند می‌بندد،
* وقتی می‌بینیم که چگونه کشورهای عربی زنگوله‌ی آمریکا مانند امارات متحده‌ی عربی و بحرین و نیز مصر و مراکش به زیر چتر پیمان ابراهیم می‌لغزند، 
* زمانی که می‌بینیم که متحدان قاره ای ایالات متحده‌ی آمریکا مانند مکزیک، برزیل و آرژانتین چگونه به سوی قدرت‌‌های آن طرف قاره‌ی خود مانند چین دست دوستی بلند می‌کنند، 
* وقتی تلاش بی محابای اتحادیه اروپا برای کسب استقلال سیاسی و نظامی (ارتش اتحادیه‌ی اروپا)  نسبت به واشنگتن و ناتوی آن را می‌بینیم، 
* وقتی رقم باورنکردنی ۱۰۰ میلیارد دلاری را برای بازسازی ارتش آلمان به بهانه‌ی جنگ اوکراین نظاره می‌کنیم، 
* وقتی بازگشت ژاپن به ایده‌ی بازسازی نظامی خود و دستیابی به سلاح اتمی را می‌بینیم و این که کره‌ی جنوبی با تردید در مورد آینده‌ی هم پیمانی خویش با واشنگتن، در صدد رسیدن به قرارداد صلح دراز مدت با همسایه‌‌های اتمی خویش چین و کره‌ی شمالی است و حتی 
* زمانی که شاهد بی پروایی کشورهایی مانند ایران در مقابل آمریکا و اصرار خطر آفرین آن برای گسترش سلاح هسته ای و توسعه‌ی موشکی و تقویت حضور نظامی در منطقه هستیم،

این موارد، همه و همه حکایت از آن دارد که به زعم بسیاری از جهانیان، از دوست و دشمن، پشم و پیله‌ی این قلدر سابق جهانی در حال ریختن است. البته هنوز تا تحلیل آمریکا و تبدیل آن به یک کشور متعارف و در حاشیه در یک نقشه‌ی بازتعریف شده‌ی قدرت در جهان راه باقی مانده، اما بدیهی است که این روند به طور مشهودی کلید خورده است و رویدادهای داخلی آمریکا، شاید از همین انتخابات نوامبر ۲۰۲۲ حتی سایه‌ی زیر سئوال رفتن یک آمریکای متحد و یک پارچه را مطرح خواهد ساخت.

آری، جهان جدیدی در بطن مادر زمین در حال شکل گیری است. جهانی که به واسطه‌ی [بحران حاد اقلیمی](https://www.bbc.com/persian/world-60920458) به سوی ضرورت یک بازنگری کامل و ناگزیر در ساختارهای سیاسی، اقتصادی، اجتماعی و نیز فرهنگی کشانده خواهد شد. جهانی که البته شاهد تلفات، خسارات و صدماتی گسترده خواهد بود، به نحوی که آن چه امروز در اوکراین می‌گذرد نمونه ای ساده ای از آن خواهد شد. در مورد جهانی صحبت می‌کنیم که بشریت را به مرز یک تصمیم حیاتی خواهد کشاند: یا اصرار بر حماقت‌‌های چند قرنه‌ی خود و رفتن به سوی محو و نابودی؛  و یا، توقف مسیر غلط، بازبینی، تعقل و بهره گیری از خرد جمعی برای یافتن راه درست در جهت بهبود بخشی حال زمین و بشریت و به این ترتیب، نجات خویش.

در سناریوی نخست شوربختانه این کل تمدن بشری است که به سوی اضمحلال اقلیمی-اتمی خواهد رفت؛ در سناریوی دوم اما بخشی از بشریت باقی می‌ماند و بخش دیگر از میان می‌رود. این طور به نظر می‌رسد که ایران ما،  بدون یک دگرگونی سریع، هدفمند و قوی جزو لیست تلفات این شکل بندی نوین جهان آینده خواهد بود و حتی اگر اغراق نکرده باشیم، در رأس این لیست قرار دارد. نگه داشتن تمامیتی به اسم ایران در صورت ادامه‌ی عملکرد سراپا غلط و پرحماقت رژیم آخوندی ناممکن است. بقای رژیمی که در جهانی با تحولاتی چنین پرشتاب درگیر محروم سازی زنان از ورود به ورزشگاه و ازدواج دادن گسترده‌ی دختران زیر ۱۵ سال است، معادل حتمی بودن محو ایران در جهانی است که در آستانه‌ی یک آشوب تاریخی قرار دارد. به همین دلیل، این وظیفه‌ی هر ایرانی خواهان بقای میهن است که به طور جدی در صدد باشد با حذف رژیم، مانع از حذف ایران شود. شدنی است اگر بخواهیم.#

---
[خواندن متن اصلی این مقاله در سایت تلویزیون دیدگاه](https://www.didgah.tv/%e2%81%a8%d8%aa%d8%ad%d8%b1%db%8c%d9%85-%d9%87%d8%a7%db%8c-%d8%a7%d9%82%d8%aa%d8%b5%d8%a7%d8%af%db%8c-%d9%88-%d8%aa%d8%ba%db%8c%db%8c%d8%b1-%d9%85%d8%b9%d8%a7%d8%af%d9%84%d9%87-%db%8c-%d9%82/)

برای دنبال کردن برنامه های تحلیلی نویسنده به وبسایت تلویزیون دیدگاه مراجعه کنید: [www.didgah.tv](https://www.didgah.tv)

برای اطلاع از نظریه ی «بی نهایت گرایی» به این کتاب مراجعه کنید: 
[«بی نهایت گرایی: نظریه ی فلسفی برای تغییر» در www.ilcpbook.com](http://www.ilcpbook.com/books-in-persian)

آدرس تماس با نویسنده: korosherfani@yahoo.com
