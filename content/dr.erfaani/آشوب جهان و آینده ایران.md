---
title: "آشوب جهان و آینده‌ی ایران"
date: 2022-04-30
description: "در نوعی از همبستگی نزدیک، شرایط جهان و وضعیت ایران پا به پای یکدیگر به پیش می‌روند. هرگونه وخامتی در اوضاع جهانی مصادف خواهد بود با بدتر شدن موقعیت عمومی در ایران و البته، در بسیاری دیگر از کشورهای دارای دولت‌‌های وامانده، مانند ایران. در این نوشتار توضیح کوتاهی در مورد شرایط جهانی ارائه می‌دهیم تا ببینیم که احتمال وخیم تر شدن آن چگونه آینده‌ی سیاهی را، در صورت نبود یک تغییر اساسی، پیش روی کشور عزیز ما قرار خواهد داد."
tags: [آخرین مهلت,آینده,ایران,بحران,جنگ,جهان,سرمایه داری,پیشبینی]
draft: false
---
در نوعی از همبستگی نزدیک، شرایط جهان و وضعیت ایران پا به پای یکدیگر به پیش می‌روند. هرگونه وخامتی در اوضاع جهانی مصادف خواهد بود با بدتر شدن موقعیت عمومی در ایران و البته، در بسیاری دیگر از کشورهای دارای دولت‌‌های وامانده، مانند ایران. در این نوشتار توضیح کوتاهی در مورد شرایط جهانی ارائه می‌دهیم تا ببینیم که احتمال وخیم تر شدن آن چگونه آینده‌ی سیاهی را، در صورت نبود یک تغییر اساسی، پیش روی کشور عزیز ما قرار خواهد داد.

## آمریکا و اقتصاد جهانی

از آن جا که دنیای امروز بر اساس نظام اقتصاد جهانی شده عمل می‌کند باید ببینیم که چه بر سر این اقتصاد آمده و چگونه سرنوشت بشریت تحت تاثیر آن قرار گرفته است.

بعد از جنگ جهانی دوم، ایالات متحده‌ی آمریکا از طریق «توافق برتون وودز (Bretton Woods Agreement)» در سال ۱۹۴۴ سوار بر اقتصاد جهان شد. این تسلط که بخش عمده‌ی جهان غیرکمونیستی را دربرمی گرفت در سال ۱۹۷۱ با برداشته شدن پشتوانه‌ی طلا از دلار به یک مرحله‌ی رشد «فاقد منطق» اقتصادی تبدیل شد. از سال ۱۹۸۱ ایالات متحده با اولین نتایج این بی‌منطقی روبرو شد و برای فرار از آن، بدهی ملی خود را به حالت معلق درآورد. از این پس بالا رفتن قرض برای اقتصاد آمریکا مجاز شمرده شد. پس، بر بی‌منطقی قبلی یک «غیر عقلانیت» جدید هم اضافه شد. با فروپاشی اتحاد جماهیر شوروی، اقتصاد آمریکا به حذف جهانی مرزهای اقتصادی-سیاسی ملی پرداخت و به قول خود اقتصاد جهان را به اقتصاد خویش گره زد. به این ترتیب به «بی منطقی» و «غیر عقلانیت» قبلی یک پارامتر سوم «جاه طلبی دیوانه وار» نیز اضافه شد.

با ورود به قرن بیست و یکم، نخستین آثار انباشت این سه نکته‌ی منفی بروز کرد. اما در این مقطع، به جای عقب نشینی و اصلاح جنبه‌‌های منفی، اقتصاد آمریکا با «فرار به جلو» به تعمیق بحران پرداخت و دو جنگ ابلهانه در افغانستان و عراق را به راه انداخت تا تکانه‌ای رونق بخش به صنعت تسلیحاتی و نیز اقتصاد غیر تولیدی خویش وارد سازد. این رفتار توام با جنون از جانب واشنگتن برای جهانیان آشکار ساخت که مدیریت سرمایه‌داری آمریکا فاقد مکانیزم‌‌های اصلاحی است. به همین دلیل، در سراسر دنیا، کشورهای ثروتمند و قدرتمند بر آن شدند تا پیوند خطرناک خود با تایتانیک عظیم اقتصاد آمریکا را کم و کوتاه کنند و در مقابلِ حماقت‌‌های آشکار آینده‌ی آن شروع به تجهیز دفاعی خویش کنند. از دل این تلاش‌‌ها پیمان‌‌ها و توافق‌‌های متعددی میان کشورها به شکل همکاری‌‌های قاره ای و بین قاره ای -مانند بریکس (BRICS)- با حضور روسیه، هند، برزیل و چین شد که بعدها آفریقای جنوبی نیز به آنها پیوست.

اما اصرار آمریکا بر ادامه‌ی راه پرخطا و بروز بحران ۲۰۰۷-۲۰۰۸ گرایش نهادینه برای روی آوردن این کشور به تزریق پول‌‌های عظیم بدون پشتوانه به بازار را افرایش داد. از دل این سیاست سراپا غلط، که فقط برای نجات منافع شرکت‌‌های بزرگ طراحی شده بود، نوعی از حوزه‌ی فعالیت مالی-خدماتی تهاجمی و بی در و پیکر بیرون آمد که اقتصادِ پول-محور بود. به این ترتیب اقتصاد سنتی سرمایه‌داری، که تولید-محور بود، به چین و سایر کشورها انتقال یافت و اقتصاد آمریکا به مرکز دلال بازی مالی اقتصاد جهانی تبدیل شد.

این مدل در حال رسیدن به نقطه‌ی بن بست خود بود که همه گیری کرونا رسید و آخرین شانس‌‌های هرگونه بازگشت احتمالی به روند تولیدگری را برای اقتصاد آمریکا، در چارچوب یک فرایند عادی سازی ساختاری، از آن سلب کرد. البته دولت جوزف بایدن با قول و وعده در مورد انجام این چرخش به قدرت رسید، اما به سرعت در عمل معلوم شد که چنین چیزی دیگر در دستور کار اتاق‌‌های فکر نظام حاکم بر آمریکا نیست و به همین دلیل دولت وی به سرعت فَشَل شد و معلوم گشت که ساختار اقتصادی آمریکا دیگر مکانیزم‌‌های خوداصلاح گری را از دست داده است.

در سال ۲۰۲۲ بار دیگر ایالات متحده در مواجهه با خطر فروپاشی سیستم مالی خویش به سوی یک بازی مرگبار جدید روی آورد و آن، برپا کردن بحران اوکراین بود. هدف از این معرکه‌ی تازه ارسال این پیام است که اگر اقتصاد آمریکا قرار است زیر آب برود، کل اقتصاد جهان باید با آن برود. این پهلوانی است که می‌خواهد حتی در زمان پیری و زوال به عنوان قلدر اقتصادی-نظامی محله به رسمیت شناخته شود! به این ترتیب واشنگتن در حال دادن این پیام آشکار به دوست (اروپا، کانادا، استرالیا، ژاپن، ناتو و متحدان دیگرش) و هم دشمن (چین و و روسیه) است که اگر من سالم و برقرار نباشم، جهان بیمار خواهد شد.

از این روی است که بایدن -که با قول تمرکز بر بازسازی زیرساخت‌‌های ویران شده‌ی اقتصاد آمریکا روی کار آمده بود- با رها کردن این رویای خود از همان ابتدای سال دوم ریاست جمهوری خویش، به یکی از جنگ طلب‌ترین و نظامی‌گراترین روسای جمهوری چند دهه‌ی اخیر آمریکا تبدیل شد. واشنگتن امیدوار است تا با استقرار فضای جنگ و تخریب و فقر و آشوب جهانی، یک بار دیگر، دنیا را وادار کند تا هژمونی آن را بپذیرد و شرایط تداوم بقای مدل شکست خورده‌ی اقتصادی او را تامین کند. درست در روزی که این مقاله به قلم درمی آید دو خبر به گویایی چرخش بایدن و کاخ سفید به سوی نظامی گری آمریکایی می‌باشد: ۱) بایدن خواستار تصویب بسته ۳۳ میلیارد دلاری کمک به اوکراین توسط کنگره شد. ۲) کاهش رشد اقتصادی آمریکا در سه ماهه اول سال ۲۰۲۲ . به عبارت دیگر درست در موقعی که آثار رکود-تورمی بعد از دهه‌‌ها در اقتصاد آمریکا نمایان شده است این کشور می‌رود که سنگین ترین سرمایه گذاری‌‌ها را از پول بدون پشتوانه‌ی خود بر روی جنگ و کشتار انجام دهد و ۳۳ میلیارد دیگر به بدهی ۳۰ هزار میلیارد دلاری آمریکا اضافه کند. پیام روشن است: بر سر هر همه چیزمان قمار می‌کنیم، یا می‌بریم و همه چیز را می‌بریم یا می‌بازیم و همه چیز را می‌بازیم.

## آیا این رویای پرجنون آمریکا ممکن است؟
پاسخ منفی است. دو عدد در این زمینه به ما یاری می‌رساند:

1. سهم اقتصاد آمریکا از اقتصاد جهانی در زمان فروپاشی اتحاد جماهیر شوروی، در ابتدای دهه‌ی ۹۰ میلادی، برابر با یک سوم بود. این رقم امروز به یک ششم تقلیل یافته است.
2. میزان بدهی خارجی آمریکا در ابتدای دهه ۸۰ میلادی برابر با ۴۰ درصد تولید ناخالص داخلی این کشور بود، این رقم امروز به ۱۳۰ درصد شاخص فوق رسیده است.

همین دو رقم به ما می‌گوید که این دیگر آن اقتصادی نیست که بتواند نقش تعیین کننده را داشته و پول خود را به عنوان شاخص مبادلاتی جهان بر همه‌ی بازارها و مبادلات تحمیل کند. به همین خاطر، ایالات متحده با ماجرای اوکراین وارد قمار سرنوشت ساز خود شده است. آمریکا بر آن است که جنگ اوکراین را، مرحله به مرحله، به یک جنگ بزرگ منطقه ای-اروپایی و تا مرز جنگ جهانی تبدیل کند و به این ترتیب، بار دیگر، اروپای از هم پاشیده‌ی اقتصادی و سیاسی ناشی از جنگ و تخریب و مهاجران را، به مثابه پس از جنگ جهانی دوم و در قالب چیزی شبیه به توافق برتون وودز و طرح مارشال، زیر چنگ اقتصاد خود آورد. هم چنین از این طریق روسیه را که می‌رفت به یک قطب اقتصادی-نظامی رقیب در کنار غول چین تبدیل سازد به زمین زده، از بروز آن به عنوان یک ابرقدرت بازی-به-هم-زن جلوگیری و در صورت امکان، آن را تجزیه و متلاشی و با در اختیار گرفتن منابع آن، قدرت از دست رفته‌ی خویش را بازسازی کرده و بعد هم به سراغ چین برود. کشوری که مردم آمریکا بیش از ۶۰ درصد کالاهای داخلی خود را از آن وارد و مصرف می‌کنند بیش از یک تریلیون دلار از اوراق قرضه‌ی آمریکا را در اختیار دارد.

واشنگتن انتظار دارد که علیرغم تمام این محاسبات چپ اندر قیچی خویش و مبتنی بر هول و هراس ساختاری در این قمار زندگی پیروز شود. لیکن، اگر شکست بخورد، آن گاه فاز غرق شدن تایتانیک اقتصاد آمریکا به زیر اقیانوسی از تورم، بی ارزش شدن دلار، بدهی غیر قابل پرداخت و لذا ورشکستگی مالی و نیز آشوب سیاسی و حتی خطر جنگ داخلی {شروع خواهد شد}.

## چشم انداز بین المللی
بنابر آن چه به اختصار آمد جهان باید منتظر مدتی اوضاع بی ثبات در سطح بین المللی باشد. تا زمانی که گودزیلای اقتصاد و سیاست آمریکا در شهر بچرخد و تلفات و خسارات اوکراینی -با بیش از ۸ میلیون آواره از آغاز جنگ تاکنون- به بار آورد جهان رنگ خوش به خود نخواهد دید. تنها پس از شکار این هیولا توسط اتحادهای سیاسی، اقتصادی و نظامی و نیز جنبش‌‌های مردمی و حرکت‌‌های اجتماعی درون آمریکا و خارجی است که دنیا آرامش نسبی را تجربه خواهد کرد. این دوره‌ی بی ثباتی، به زعم نگارنده، از حالا می‌تواند بین یک تا دودهه طول بکشد. در این فاصله‌ی ده تا بیست ساله، بخش فقیر جمعیت جهان تلفاتی سنگین خواهد دید. بخشِ ثروتمند نیز خسارات بالایی خواهد داد. تجمیعِ تلفات انسانی و خسارات مادی، در اوج دردناک خود، شرایط را برای تولد یک جهان جدید ترسیم خواهد کرد. استقرار و ثبات آن جهان جدید، که عقلانی تر، واقع گراتر و اخلاقی تر می‌تواند باشد، نیز البته خود نیاز به چند دهه دارد. به این ترتیب، به طور احتمالی، این تنها در حوالی پایانِ قرن بیست و یکم خواهد بود که یک دنیای با جمعیت -به مراتب کمتر-، اقتصادی بازتعریف شده، شاید بر مبنای مدل توسعه‌ی پایدار و رعایت گر محیط زیست، روابط بین المللی نوین متفاوت و با نقشه و قواعدی تازه و به طور احتمالی عادلانه تر سر برخواهد آورد.

البته در این میان دو پارامتر کلان می‌تواند معادله‌ی فرضی فوق را به سمت برآیندی به مراتب تیره و تارتر از آن چه گفته شد سوق دهد. یکی مبدل شدن این ماجراجویی ناامیدانه‌ی آمریکا به یک جنگ جهانی اتمی است که به واسطه‌ی آن نه از تاک تمدن بشر نشانی خواهد ماند نه از تاک نشانِ بشریت. و دیگری، وخامت تشدید شده‌ی شرایط اقلیمی کره‌ی زمین است که می‌تواند ساختارهای اقتصادی، سیاسی و اجتماعی را با چالش سقوط و آشوب و رفتن به یک قهقرای تاریخی بی سابقه مواجه سازد.

## ایران در این میان
در این فاصله، موقعیت ایران به عنوان کشوری که در بدترین دوره‌ی تاریخی خود با بدترین شرایط جهانی هم مواجه می‌شود از بسیاری کشورهای دیگر، به مراتب، تباه تر خواهد بود. برخی از چشم اندازهای قابل پیش بینی در ایران که از احتمالی بالا برخوردار هستند عبارتند از:
* آغاز افزایش قیمت ارز‌‌های خارجی و سقوط ارزش پول ملی به حد خطرناک،
* بروز «اَبَرتورم» که در آن قیمت‌‌ها دقیقه به دقیقه، اگر نه، ساعت به ساعت، تغییر می‌کنند،
* گسترش بیش از اندازه‌ی فقر که فقرا و گرسنگان را به میدان آشوب و شورش می‌کشاند، (انقلاب اسیدهای معده)
* بروز قحطی که بخش هایی از جمعیت کشور را با خطر سوء تغذیه، گرسنگی و مرگ و میر ناشی از آن مواجه خواهد ساخت،
* بروز مشکلات اقلیمی که سبب جا به جایی میلیون‌‌ها ایرانی از مناطق غیر قابل زیست شده‌ی کشور خواهد شد،
* بروز جنگ مافیایی میان باندهای قدرت که به حذف فیزیکی و خشونت سازمان یافته بر علیه هم خواهد کشید،
* گسترش سرکوب و اعدام که تشویق کننده‌ی شکل‌‌های مسلحانه‌ی مبارزه‌ی توده‌‌های جان به لب آمده خواهد بود،
* احتمال بروز جنگ با کشورهای همسایه (طالبان، ترکیه) که توام با هجوم یا ضربه‌ی نظامی خارجی از جانب اسرائیل، آمریکا و متحدانش خواهد شد،
* خطر تجزیه‌ی کشور که هم اکنون به سرعت در حال تقویت سازمان یافته و هدفمند از جانب دشمنان داخلی و خارجی است،
* مهاجرت اجباری میلیون‌‌ها ایرانی به سمت مرزهای مختلف کشور که می‌تواند زاینده‌ی یک بحران جمعیتی، سیاسی، مدیریتی، اقلیمی و نظامی در مناطقی مانند مرز ترکیه و ایران شود. آشوب بزرگ خاورمیانه‌ی بزرگ.

باید بدانیم که پارامترهای بر شمرده با هم پیوند دارند. یکی که آغاز شود دیگر عوامل را با خود تشدید و فعال خواهد کرد. از آن جا که ساختارهای مدیریتی در ایران به اسلحه و زندان دروغ تقلیل یافته است، هیچ قدرت متمرکز دولتی برای مهار اوضاع احتمالیِ فوق در ایران وجود نخواهد داشت و آشوب و جنگ داخلی با سرعتی سرسام آور سراسر کشور را فراخواهد گرفت. (شاید برای این بود که خانواده‌ی قالیباف در کنار خرید سیسمونی، در برجی که بسیاری از مقامات دیگر نظام هم آپارتمان لوکس خرید کرده اند دو فقره آپارتمان ناقابل برای روز مبادا ابتیاع فرمودند).

پس، تعارف‌‌ها را کنار بگذاریم. بروز سناریوی بالا در کشورمان به طور بالقوه امکان این را دارد که، اگر به شرایط به هم خورده‌ی منطقه و جهان پیوند یابد، به پایان تاریخ و تمدن ایران بدل شود و دل چرکین دشمنان ایران و ساکنان سیه دل لندن و تل آویو را شاد کند.

## آیا راه نجاتی هم داریم؟
به طور بالقوه بله، حال که قرار است کشورمان به بدترین رده‌‌های قابل تصور سقوط کند با رفتن به پای یک قیام رادیکال برانداز هیچ چیز نیست که از دست دهیم. این با نبود چنین قیامی است که ایران به اوضاعی دچار خواهد شد که برای هر کار و اقدامی دیر خواهد بود. این تنها با تبلیغ و ترویج ایده‌ی شکل دادن به یک مردم به پاخاسته‌ی متحد و مسلح است که می‌توان امید به فردا را حفظ کرد. هر گونه تعلل و ترس و تردیدی در این مورد کشورمان را با نیستی مواجه خواهد ساخت.

نگارنده یک بار دیگر از هر ایرانی که در داخل و خارج از کشور که این مطلب را می‌خواند دعوت می‌کند که شک و انفعال و انتظار را کنار بگذارد، شجاعت و عمل را پیشه کند و وارد اقدامی شویم که هر چند پرهزینه و سخت و دشوار است، اما تنها راه است. تاکید ما بر داشتن یک شعار متحد ساز مانند «زندگی انسانی جمهوری ایرانی» برای همین است.

این تنها با انتقال قدرت سیاسی و مدیریتی کشور به دست یک جریان ایراندوست و تخصص گراست که شانس این را خواهیم داشت حداقلی را که برای بقای ایران لازم است حفظ کنیم. هرگونه تعللی در این مورد ممکن است مصادف با پایان غم انگیز وجودِ تاریخی و جغرافیایی ایران باشد. انتخاب با ماست.#

---
[خواندن متن اصلی این مقاله در سایت تلویزیون دیدگاه](https://www.didgah.tv/%e2%81%a8-%d8%a7%d9%93%d8%b4%d9%88%d8%a8-%d8%ac%d9%87%d8%a7%d9%86-%d9%88-%d8%a7%d9%93%db%8c%d9%86%d8%af%d9%87-%d8%a7%db%8c%d8%b1%d8%a7%d9%86/)

برای دنبال کردن برنامه‌‌های تحلیلی نویسنده به وبسایت تلویزیون دیدگاه مراجعه کنید: [www.didgah.tv](https://www.didgah.tv)

برای اطلاع از نظریه‌ی «بی نهایت گرایی» به این کتاب مراجعه کنید: 
[«بی نهایت گرایی: نظریه‌ی فلسفی برای تغییر» در www.ilcpbook.com](http://www.ilcpbook.com/books-in-persian)

آدرس تماس با نویسنده: korosherfani@yahoo.com
