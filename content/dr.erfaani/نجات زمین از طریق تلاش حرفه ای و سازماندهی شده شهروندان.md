---
title: "نجات زمین از طریق تلاش حرفه ای و سازماندهی شده شهروندان"
date: 2022-03-21
description: "دکتر عرفانی در این مقاله به نشانه های بحرانهای جهانی و کره زمین اشاره ای می کند و راه حل غلبه بر این بحرانها را تلاش حرفه ای و سازماندهی شدهٔ مردم می داند"
tags: [بحران,جهان,سازماندهی]
draft: false
---
بحران ها به مثابه علائم بیماری هستند. به همان ترتیب که تب، فشارخون و ضربان قلب شاخص وضعیت عمومی ارگانیزم انسان است، تورم، تنش، تهدید و امثال آن نیز نمادهای بد بودن حال کشورها و محیط بین المللی هستند. و باز به همان شکل که روند فزاینده ی تب و فشار خون حکایت از وخامت وضعیت جسمانی دارد، لشکرکشی نظامی و تحریم اقتصادی نیز بیانگر سقوط سطح سلامت منطقه ای و جهانی دارد. و سرانجام شوک و اغماء و مرگ خبر از اوج گیری بیماری دارد و از این سوی نیز جنگ و نابودسازی دیگری حکایت گر جدیت بحران.

جهان امروز در حال بروز بحران های متعددی است. مجموع روندها و مراحلی که در بالا آمد اینک در جای جای کره ی زمین رخ می دهد. در برخی از مناطق کمتر و در بعضی دیگر بیشتر. در نوشتارهای قبلی به این بحران ها اشاره کردیم و در این مقاله می خواهیم ببینیم آیا چشم انداز چگونه است. سوال این است که آیا با شتاب به سوی مرگ ناشی از بیماری برای زمین و بشریت می رویم و یا هنوز شانس نجات بیمار وجود دارد. بحران های کنونی را در سطح جهانی، منطقه ای و ملی می توان تفکیک کرد. هم چنین نوع بحران ها نیز مهم است: اقتصادی، اجتماعی، سیاسی، زیست محیطی و امنیتی. برای فهم جهان پر از بحران باید به دو نکته ی روش شناختی توجه کرد:۱) این بحران ها به هم گره خورده اند و تفکیک مصنوعی آنها کار را بدتر می کند. ۲) یافتن راه حل برای این بحران ها بسیار دشوار است اما ناممکن نیست.

با اتکاء به این دو نکته می بینیم که بحث در مورد حل و فصل آنها مشروط به این است که روابط متقابل و تشدید کننده ی این بحران ها را از نظر دور نداریم و در عین حال منتظر هیچ فرمول معجزه آسایی نباشیم. همان قدر که ممکن است بتوان زمین و بشریت را نجات داد ممکن است که شاهد نابودی و محو آن هم باشیم.

وقتی شروع به جستجوی راه حل می کنیم نخستین امر بدیهی این است که این امر به دست حکومت ها و دولت ها و سیاستمداران صورت نخواهد گرفت. هیچ نشانی از موفقیت آنها در نزدیک ساختن جهان به یک موقعیت بهتر دیده نمی شود، برعکس به طور کامل واضح است که آنها به عمد یا به سهو دنیا را به سوی وضعیتی بدتر تا مرز فروپاشاندن سامانه های حیات بشری به پیش رانده اند.

هم چنین اتکاء کردن به شرکت های بزرگ اقتصادی که نظام سرمایه داری را می رانند بزرگترین خطایی است که ممکن است مرتکب شویم. آنها با استخدام سیاستمداران به مثابه «کارمندان سیاسی» خود بزرگترین دشمنان محیط زیست هستند و برای کسب ثروت و رفاه حیات نوع بشر را به خطر انداخته اند. این ها دشمنان درجه ی یک بشریت هستند و برای پول کره ی زمین را نابود خواهند ساخت.

نهادهای بین المللی به واسطه وابستگی شان به دولت ها قدرت چندانی ندارند و به همین دلیل نمی توان به آنها به چشم یک نیروی مهم برای نجات انحطاط سیاره ی زمین حساب کرد. آنها به طور اکثریت مملو از سیاستمداران سابق هستند که در آن جا برای داشتن یک موقعیت کاری و درآمد به فعالیت مشغولند اما به طور خاص دلسوز تشنه لبان مناطق بی آب آفریقا و خاورمیانه نیستند.

نجات کره ی زمین در درجه ی اول باز می گردد به خط بطلان کشیدن براین سه نیرویی که در حال حاضر به طور کاذب مسئولیت تقریبن ۱۰۰ درصدی چنین ماموریتی را بر عهده دارند. این سپردن گوسفند است به دست گرگ خونخوار و درنده.

با کنار گذاشتن این سه نیرو، پرسش اصلی بر روی یافتن نیروی نجات بخش زمین متمرکز می شود. نگارنده بر این باور است که این نیرو حتی شهروندان به معنای متداول کلمه هم نیستند. یعنی این که بخواهیم وظیفه ی نجات زمین را به طور انفرادی به خواننده ی این گونه نوشته های هشدار دهنده بسپاریم و انتظار داشته باشیم که از فردا یکایک ما در این سوی و آن سوی جهان قهرمانانه به نجات زمین و بشریت مشغول باشیم.

باید واقع گرا باشیم و فرمولی را مطرح کنیم که شدنی و موثر است، قابل اجرا و کارآمد است. این فرمول چه می تواند باشد. پیشنهاد زیر یک نمونه است:
 
از آن جا که مردم عادی یگانه نیروی قابل اتکاء برای نجات سیاره ی زمین هستند و از سوی دیگر به طور انفرادی کار خاصی نمی توانند صورت بخشند چاره ی امر در کار جمعی مردم است. این کار جمعی اما نمی تواند به صورت داوطلبانه و با گذاشتن وقت و انرژی بدون در نظر گرفتن واقعیت های زندگی روزمره باشد. پیشنهاد ما بر روی کار حرفه ای و سازمان یافته ی شهروندان است. یعنی هجوم آوردن جوانان به سوی تشکیل سازمان ها و یا شرکت هایی که به طور خاص به سوی بحران های زیست محیطی، اقتصادی، اجتماعی و سیاسی می آیند تا برای آن ها راه حل پیدا کنند.

آیا چنین راه حلی ممکن است. بلی، اگر هر یک از ما در تلاش باشیم تا آن را به کار اصلی خود تبدیل سازیم. افرادی مثل خود پیدا کنیم، با هم یک سازمان غیر دولتی، یک انجمن یا یک شرکت تاسیس کنیم، مدل اقتصادی مناسب این نوع از کار را پیدا کنیم و شروع به فعالیت کنیم. این بسیار اهمیت دارد که {به} امر شبکه سازی نیز بپردازیم و این تشکل ها را به هم پیوند زنیم. شدنی است اگر بخواهیم.#

---
[خواندن نسخهٔ اصلی این مقاله در سایت تلویزیون دیدگاه](https://www.didgah.tv/%d9%86%d8%ac%d8%a7%d8%aa-%d8%b2%d9%85%db%8c%d9%86-%d8%a7%d8%b2-%d8%b7%d8%b1%db%8c%d9%82-%d8%aa%d9%84%d8%a7%d8%b4-%d8%ad%d8%b1%d9%81%d9%87-%d8%a7%db%8c-%d9%88-%d8%b3%d8%a7%d8%b2%d9%85%d8%a7%d9%86%d8%af/)

برای دنبال کردن برنامه های تحلیلی نویسنده به وبسایت تلویزیون دیدگاه مراجعه کنید: [www.didgah.tv](https://www.didgah.tv)

برای اطلاع از نظریه ی «بی نهایت گرایی» به این کتاب مراجعه کنید: 
[«بی نهایت گرایی: نظریه ی فلسفی برای تغییر» در www.ilcpbook.com](http://www.ilcpbook.com/books-in-persian)

آدرس تماس با نویسنده: korosherfani@yahoo.com
