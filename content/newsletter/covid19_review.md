---
title: "مروری بر ساختار، رفتار، شیوع، پیشگیری و درمان کووید۱۹"
date: 2021-08-17T19:43:49+04:30
description: "نزدیک به هفده ماه از شیوع کووید۱۹ در دنیا می گذرد. بیش از دویست میلیون نفر در دنیا به این بیماری مبتلا شده اند و بیش از چهار میلیون نفر از عوارض آن مرده اند. مطالعه ساختار و رفتار این ویروس و آمار پایین ابتلا و مرگ و میر در برخی کشورها مثل ویتنام و ژاپن نشان می دهد این بیماری قابل پیشگیری است."
tags: [بهداشت,سلامتی,کوروناویروس,کووید۱۹,زیست شناسی]
draft: false
---
ما در چند ماه اخیر پژوهشی درمورد کووید۱۹ انجام داده ایم. هدف ما ارائه آگاهی لازم در مورد این ویروس مسری به هم میهنان گرامی بوده است تا بهتر بتوانند از آن پیشگیری کنند، و اگر احساس کردند به این بیماری مبتلا شده اند بهتر بتوانند فرایند درمان خود را آغاز کنند و از اطرافیان خود در برابر ابتلا به این بیماری حفاظت کنند. ما در این مقاله فصلهای پیشگفتار و جمع بندی آن پژوهش را می آوریم. [می توانید متن کامل این پژوهش را از اینجا دریافت کنید.](/documents/Covid19-review.pdf)

## پیشگفتار

در دوم ژولای ۲۰۱۳ در وبلاگ [listverse.com](https://www.listverse.com) مقاله ای منتشر شد تحت عنوان [«ده دلیل که نشان می دهند آینده ترسناک است.»](https://listverse.com/2013/07/02/10-reasons-the-future-will-be-terrifying) نویسنده این مقاله موریس م. یک فهرست از ده رخداد ترسناک را توصیف کرد که ممکن بود در آینده رخ دهند. یکی از این موارد (مورد شماره هفت) به همه گیری جهانی مربوط است. نویسنده پیشبینی کرده بود که نوع بشر در معرض خطر یک همه گیری بزرگ قرار دارد. به این دلیل که از آخرین همه گیری بزرگ جهانی (آنفلوانزای اسپانیایی) مدتهای زیادی است که گذشته، و همین نگران کننده بوده است چون احتمال وقوع یک همه گیری بزرگ روز به روز افزایش می یافته است.

سازمان بهداشت جهانی در سال ۲۰۱۸ به مناسبت گذشت صد سال از شیوع جهانی آنفلوانزای اسپانیایی، جزوه ای را تحت عنوان [«مدیریت همه گیریها»](https://www.who.int/publications/i/item/managing-epidemics-key-facts-about-major-deadly-diseases) منتشر کرد، در آن واقعیت همه گیری ها را یاداوری کرد و هشدار داد که همه گیریهای عفونی تمام نشده اند، بلکه همواره همراه بشریت اند و به ویژه با گسترش شهرنشینی و سفرهای هوایی بین قاره ای، احتمال رویداد همه گیری در آینده وجود دارد.

در انتهای سال ۲۰۱۹ این پیشبینی ها به واقعیت پیوستند. در جریان خرید و فروش حیوانات در بازار خوراک دریایی ووهان چین، به دلیل هجوم بی ملاحظه چینیها به زیستگاه های طبیعی حیوانات وحشی و شکار این حیوانات، یکی از اعضای خانواده بتاکوروناویروسها از خفاش به یک پستاندار که احتمالا پانگولین یا مورچه خوار فلس دار بود، و از این جانور به فروشندگان یا مشتریان گوشت زنده در بازار خوراک دریایی منتقل شد. از آن به بعد این ویروس در بدن انسان تکثیر شد، تکامل یافت و افراد بیشتری را آلوده کرد.

این ویروس از گیرنده ACE2 که روی سطح برخی از سلولهای بافتهای پوششی انسان وجود دارد برای ورود به سلول میزبان استفاده می کند. این گیرنده شیمیایی در غشای سلولهای پوششی دستگاه تنفسی به وفور یافت می شود. به این دلیل اولین هدف حمله این ویروس دستگاه تنفسی به ویژه غشای مخاطی بینی و کیسه های هوای ریه است.

شایعترین نشانه این بیماری تب، سرفه خشک و خستگی است. در برخی موارد حواس بویایی و چشایی موقتا از کار می افتند. در موارد شدیدتر، فرد بیمار سینه پهلو می‌کند. در موارد بسیار شدیدتر، مقدار زیادی لخته های خونی در دستگاه گردش خون پخش می‌شود.

تا امروز یعنی ۸ مرداد ۱۴۰۰ در کل دنیا نزدیک به ۲۰۲٫۱۳۸٫۰۰۰ (دویست و دو میلیون و صد و سی و هشت هزار) نفر به این بیماری مبتلا شده اند و از این میان ۴٫۲۸۵٫۰۰۰ یا چهار میلیون و دویست و هشتاد و پنج هزار نفر به خاطر عوارض این بیماری جان خود را از دست داده اند. اقتصادهای ملی و جهانی میلیاردها دلار خسارت دیده اند، بسیاری از رویدادهای اجتماعی، ورزشی و فرهنگی لغو شده یا بدون تماشاچی برگزار شده است، و بیشتر مردم دنیا احساس ترس و ناامیدی می‌کنند.

این بیماری اگرچه سریع سرایت می کند و می تواند مهلک باشد، اما روش پیشگیری از آن بسیار ساده است. اما میزان شایعات و اطلاعات غلط در مورد این بیماری بسیار زیاد است، آنقدر که سازمان بهداشت جهانی مجبور شده روی وبسایت خود صفحاتی را به این موارد و همچنین به ارائه اطلاعات صحیح اختصاص دهد.

زمانی در کشور خودمان و برخی کشورهای دیگر سطوح خیابانها و در و دیوار ساختمانها را ضدعفونی می‌کردند. درحالی که مشخص بود ضدعفونی کردن این سطوح تاثیری در میزان شیوع بیماری ندارد، اما این اطلاعات صریحا گفته نشده بود. تنها وقتی در ایران ضدعفونی کردن کوچه و خیابان را متوقف کردند که عده ای از دانشمندان صریحا اعلام کردند این کار بی نتیجه است. اگر منابعی که صرف ضدعفونی کردن خیابانها شد، برای تجهیز بیمارستانها و تقویت و افزایش نفرات کادرهای درمانی صرف می شد، اکنون ما در ایران وضعیت بسیار بهتری داشتیم. به این دلیل ما تصمیم گرفتیم از این بیماری تصویری تا حد امکان کامل و در عین حال قابل فهم برای عموم ارائه دهیم و در آن تمام اطلاعاتی را که ممکن است برای پیشگیری از بیماری یا کمک به درمان بیماری مورد نیاز باشد صریحا ذکر کنیم.

در این نوشتار تاریخچه شیوع این بیماری را بیان می کنیم. سپس در فصل دوم مشخصات ساختاری، شیمیایی و ژنتیکی ویروسی را توصیف می‌کنیم که موجب این بیماری می شود. در فصل سوم رفتار این ویروس در بدن و آسیبهایی را که به اندام و دستگاه های مختلف بدن وارد می‌کند شرح می دهیم. در فصل چهارم عملکرد دستگاه ایمنی بدن در مقابل این ویروس را توصیف می کنیم. در فصل پنجم تمام روشهای پیشگیری از این بیماری را که سازمان جهانی بهداشت تایید کرده نام می بریم. همچنین در این فصل فهرست اطلاعات غلط و شایعات پیرامون این بیماری و اطلاعات صحیح نظیر هر کدام را ارائه می کنیم. در فصل ششم نیز جمع بندی و نتیجه گیری می‌کنیم.

## جمع بندی و نتیجه گیری

کووید۱۹ یکی از اعضای خانواده کوروناویروسها است که بیشتر بافت پوششی دستگاه تنفسی را آلوده می کند. ابتلا به این ویروس طیف وسیعی از عوارض را ایجاد می کند. فرد مبتلا ممکن است تنها سرفه، تب و خستگی عمومی را تجربه کند، یا ممکن است به شدت سینه پهلو کند طوری که نیازمند دستگاه تنفس مصنوعی بشود. این بیماری همه گروه های سنی را درگیر می کند، و در هر آب و هوایی امکان شیوع دارد.
برخی از بیماریهای زمینه ای می تواند عوارض ابتلا به این ویروس را تشدید کنند. بیماریهای تنفسی مثل آسم از این نوع است. اما بیشترین عوامل خطرساز در ابتلا به کووید۱۹ قلبی عروقی است. یعنی بیماری هایی مثل مرض قند، فشار خون و نارسایی قلبی در ترکیب با کووید۱۹ می تواند بسیار خطرناک باشد.

تاکنون برای این بیماری درمان قطعی یافت نشده است. مهمترین کاری که پزشکان برای مبتلایان به این بیماری انجام می دهند تخفیف عوارض است. بر اساس آزمایش در محیط کشت مشخص شده برخی از داروهای ضدویروس میتواند با این ویروس مقابله کند، ولی هنوز آزمایشهای بالینی در این مورد انجام نشده یا تکمیل نشده است.

بهترین راههای پیشگیری از این بیماری عبارتند از:
* حفظ فاصله حداقل یک متری با دیگران
* اجتناب از حضور غیرضروری در فضاهای بسته و شلوغ
* پوشیدن ماسک پارچه ای یا طبی در نزدیکی دیگران
* شستشوی مرتب دستها با آب و صابون یا تمیزکردن آنها با مواد ضدعفونی کننده الکلی
* خوداری از دست زدن به چشمها، بینی و دهان پیش از شستشوی دست

در سراسر دنیا گروههای پژوهشی مشغول توسعه و ساخت واکسنهایی برای کووید۱۹ هستند. برخی از این واکسنها به مرحله بالینی رسیده و دولتهای مختلف مشغول تهیه واکسن و تزریق آن به شهروندان کشور خود هستند. جدا از رعایت دستورهای بهداشتی برای پیشگیری از ابتلا به این بیماری و تقویت بدن و به ویژه دستگاه ایمنی خود، بهترین کاری که می توان برای مبارزه با این ویروس انجام داد واکسن زدن به افراد است. هرچه زودتر افراد بیشتری واکسینه شوند، امکان تکثیر و تکامل ویروس کمتر می شود.

هیچ کشوری به تنهایی نمی تواند با این ویروس مبارزه کند. با توجه به پیوستگی جامعه جهانی یعنی ملاقات روزانه افرادی از نقاط مختلف دنیا با یکدیگر، سفرهای خارجی و بین قاره ای، و سایر رویداهای بین المللی، هرگونه امید به غلبه بر کووید۱۹ در یک کشور بدون توجه به وضعیت سایر کشورها، یک امید بیهوده است. این واقعیت درون هر کشور برای طبقات اجتماعی مختلف نیز با قوت بیشتری صدق می‌کند، یعنی یک طبقه اجتماعی نمی تواند با جداکردن خود از سایر طبقات از ابتلا به این بیماری اجتناب کند، یا بی توجه به وضعیت سایر طبقات اجتماعی و با دسترسی انحصاری به واکسن و داروهای ضد ویروس، در برابر این بیماری ایمن شود. کافی است بخشی از جامعه امکان ابتلا به این ویروس را داشته باشند، تا این ویروس در بدن آن افراد تکثیر شده و بیشتر تکامل بیابد.

باز هم سخنان مسئولان سازمان بهداشت جهانی را تکرار می کنیم: «ما نمیتوانیم کووید۱۹ را در جایی شکست دهیم، مگر اینکه آن را همه جا شکست دهیم»

[متن کامل این پژوهش را از اینجا دریافت کنید.](/documents/Covid19-review.pdf)
